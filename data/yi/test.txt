临。弱水之西，有西王母。生不知老，与天相保。行者危殆，利居善喜。
乾。黄獹生子，以戌为母。晋师在郊，虞公出走。
坤。仓唐奉使，中山以孝。文侯悦嘉，击子征召。
屯。机关不便，不能出言。精诚不通，为人所冤。
蒙。白茅醴酒，灵巫拜祷。神嗜饮食，使君寿考。
需。重瞳四乳，耳聪目明。普仁表圣，为作元辅。
讼。水长无船，破城坏堤。大夫从役，一朝亡殒，不见少妻。
师。二人俱行，各遗其囊。鸿鹄失珠，无以为明。
比。随时转行，不失其常。咸乐厥类，身无咎殃。
小畜。蔡女荡舟，为国患忧。褒后在侧，屏蔽王目，搔扰六国。
履。驾龙骑虎，周遍天下。为神人使，西见王母，不忧危殆。
泰。员怨之吴，画策阖闾。鞭平服荆，除大咎殃。威振敌国，还受上卿。
否。唐邑之墟，晋人以居。虞叔受福，实沈是国，世载其乐。
同人。管鲍相知，至德不离。三言相桓，齐国以安。
大有。三十无室，长女独宿。心劳未得，忧在胸臆。
谦。散涣水长，风吹我乡。火灭无光，隳败桓公。
豫。蜎飞蠕动，各有配偶。小大相保，咸得其所。
随。安乐几筵，未出王门。艮安震乐。艮几震筵，
蛊。火生月窟，下土恩塞，抵乱我国。巽先天位西南
观。长生无极，子孙千亿。柏柱载梁，坚国不倾。
噬嗑。钦敬昊天，厯象星辰。宣授民时，阴阳和调。
贲。三河俱合，水怒踊跃。坏我王屋，民困于食。
剥。寿如松乔，与日月俱。常安康乐，不离祸忧。
复。天之所与，福禄常在，不忧危殆。伏
无妄。受谶六符，招摇室虚。虽跌无忧，保我命财。
大畜。赍金贾车，失道后时，劳罢为忧。
颐。华首山头，仙道所游。利以居止，长无咎忧。
大过。采唐沬乡，要期桑中。失信不会，忧思约带。
坎。人面鬼口，长舌为斧。斲破瑚琏，殷商绝后。
离。临溪桥疚，虽恐不危，乐以笑歌。
咸。洋洋沸溢，水泉为害，使我无赖。
恒。蝗螟为贼，害我稼穑。秋饥于年，农夫鲜食。
遯。八百诸侯，不期同时。慕西文德，兴我宗族，家门雍睦。
大壮。长男少女，相向笑语。来欢致福，和悦乐喜。
晋。平国不君，夏氏作乱。乌号窃发，灵公殒命。
明夷。春多膏泽，夏润优渥。稼穑成熟，亩获百斛。
家人。客宿卧寒，席蓐不安。行危为害，留止得欢。
睽。乘桴浮海，虽惧不殆。母载其子，终焉何咎。
蹇。手拙不便，不能伐檀。车无轴辕，行者苦难。
解。唐虞相辅，鸟兽率舞。民安无事，国家富有。
损。秋蛇向穴，不失其节。夫人姜氏，自齐复入。
益。病笃难医，和不能治。命终永讫，下即蒿庐。
夬。青蛉如云，城邑闭门。国君卫守，民困于患。
姤。牙蘖生达，室堂启户。出入利贞，鼓翼起舞。
萃。凫游江海，没行千里。以为死亡，复见空桑，长生乐乡。
升。黄帝出游，驾龙乘马。东上泰山，南游齐鲁，邦国咸喜。
困。履危不止，与鬼相视。惊恐失气，如骑虎尾。
井。秋南春北，不失消息。涉和履中，时无隐匿。
革。龙门砥柱，通利水道。百川顺流，民安其居。
鼎。千岁庙堂，栋桡倾僵。天厌周德，失其宠光。
震。折若蔽目，不见稚叔。三足孤鸟，远离室家。
艮。望叔山北，陵隔我目。不见所得，使我心惑。
渐。匏瓠之息，一亩千室。万国都邑，北门有福。
归妹。域域牧牧，忧祸相伴。隔以岩山，室家分散。
丰。骐骥騄耳，游食萍草。逍遥石门，循山上下，不失其所。
旅。天所祚昌，文以为良。笃生武王，姬受其福。
巽。羊肠九荣，相推稍前。止须王孙，乃能上天。
兑。贫鬼守门，日破我盆。孤牝不驹，鸡不成雏。
涣。饱食从容，入门上堂。不失其常，家无咎殃。
节。阴淫不止，白马为海。皋泽之子，就高而处。
中孚。执戈俱立，以备暴急。千人守门，因以益卑，终安何畏。
小过。夹河为婚，水长无船。槌心失望，不见所欢。
既济。阴阳变化，各得其宜。上下顺通，奏为肤功。
未济。任劣德薄，失其臣妾。田不见禽，犬无所得。
观。厯山之下，虞舜所处。躬耕至孝，名闻四海。为尧所荐，缵位天子。
乾。蜎飞蠕动，各有所配。欢悦相迎，咸得其处。
坤。继祀宗邑，追明成康。光照万国，享世久长。
屯。秋冬探巢，不得鹊雏。衔指北去，媿我少姬。
蒙。僮妾独宿，长女未室，利无所得。
需。洪波逆流，至人潜处。蓬蒿代柱，大屋颠仆。
讼。日闇不明，谗夫在堂。右臂疾痹，君失其光。
师。王孙季子，相与孝友。明允笃诚，升擢荐举，为国乾辅。此用遇卦
比。麟趾龙身，日驭三千。南上苍梧，与福为婚。道里夷易，安全无患。比亦用
小畜。三子成驹，破其坚车。轮载空舆，后时失期。
履。逐祸除患，道德神仙。遏恶万里，常欢以安。
泰。黄池之盟，吴晋争强。勾践为患，夷国不安。
否。青牛白咽，招我于田。厯山之下，可以多耕。岁藏时节，人民安宁。
同人。有头无目，不见菽粟。消耗为疾，三年不复。
大有。山没邱浮，陆为水鱼。燕雀无巢，民无室庐。
谦。高冈凤凰，朝阳梧桐。雍雍喈喈，菶菶萋萋。陈辞不多，以告孔嘉。
豫。鳏寡独宿，忧动胸臆，莫与宿食。
随。马蹄踬车，妇恶破家。青蝇污白，恭子离居。
蛊。长女三嫁，进退无羞。逐狐作妖，行者离忧。
临。人无足，法缓除。牛出雄，走羊惊。阳不制阴，男失其家。
噬嗑。茹芝饵黄，饮食玉英。与神流通，长无忧凶。
贲。东行无门，西出华山。道塞畏难，游子为患。
剥。寿如松乔，与日月俱。常安康乐，不罹祸忧。
复。探鷇得螽，所愿不喜。道值小人，君子咎蹇。
无妄。蠃生子，深目黑丑。虽饰相就，众人莫取。
大畜。喜怒不时，霜雪为灾。稼穑无功，后稷饥寒。
颐。乌升鹊举，照临东海。尨降庭坚，为陶叔后。封圻蓼六，履禄绥厚。
大过。黄离白日，照我四国。元首昭明，民赖其福。伏
坎。黍稷醕酿，敬奉山宗。神嗜饮食，甘雨嘉降。独蒙福力，时灾不至。
离。福过我里，入门笑喜，与吾利市。
咸。昼卧里门，悚惕不安。目不得阖，鬼搔我足。
恒。春草荣华，长女宜夫。受福多年，世有封禄。
遯。雍门内崩，贼贤伤仁。暴乱狂悖，简公失位。
大壮。心志无良，昌披妄行。触壁抵墙，不见户房。
晋。胶车木马，不利远贾。出门为患，安止得全。
明夷。家在海隅，桡短流深。企立望宋，无木以趋。
家人。冬叶枯槁，当风失道。蒙被尘埃，左右劳苦。
睽。过时不行，妄逐王公。老女无夫，不安其居。
蹇。履泥污足，名困身辱。两仇相当，自为痛疾。
解。精华堕落，形体丑恶。龃龉挫顿，枯槁腐蠧。
损。长生无极，子孙千意。松柏为梁，坚固不倾。
益。去辛就蓼，毒愈酷毒。避穽入坑，忧患日生。
夬。行尧钦德，养贤致福。众英积聚，国无寇贼。
姤。狗逐兔走，俱入谷口。与虎逢晤，迫不得去。
萃。望尚阿衡，太宰周公。藩屏汤武，立为侯王。
升。清人高子，久屯外野。逍遥不归，思我慈母。
困。三虫作蛊，削迹无与。胜母盗泉，居不安处。
井。獹牝龙身，进无所前。三日五夜，得其所欢。
革。黄裹绿衣，君服不宜。淫湎毁常，失其宠光。
鼎。天所顾佑，祸灾不到，安吉无惧。
震。盘纡九回，行道留难。止须于邱，乃睹所欢。
艮。暴虐失国，为下所逐。北犇阴胡，主君旄头。
渐。御骍从龙，至霍华东。与禹相逢，送致于邦。
归妹。铜人铁距，雨露劳苦。终日卒岁，无有休息。
丰。大人失宜，盈满复亏。长成之木，盛者复衰。
旅。梅李冬实，国多盗贼。乱扰并作，王不能制。
巽。泽枯无鱼，山童无株。长女嫉妬，使身空虚。
兑。天门冬虚，既尽为灾。膉黯苍，秦伯受殃。
涣。牵衣涉河，水深渍罢。幸赖舟子，济脱无他。
节。推车上山，高仰重难。终日至暮，不见阜巅。
中孚。鼎炀其耳，热不可举。大路壅塞，旅人心苦。
小过。四乱不安，东西为患。退身止足，无出邦域。乃得完全，赖其生福。
既济。班马远师，以息劳罢。役夫嘉喜，入户见妻。
未济。积德不怠，遇主逢时。载喜渭阳，身受荣光。