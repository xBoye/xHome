卷125_1 【酬诸公见过（时官未出，在辋川庄）】王维 

嗟予未丧，哀此孤生。屏居蓝田，薄地躬耕。岁晏输税，
以奉粢盛。晨往东皋，草露未晞。暮看烟火，负担来归。
我闻有客，足扫荆扉。箪食伊何，疈瓜抓枣。仰厕群贤，
皤然一老。愧无莞簟，班荆席藁。泛泛登陂，折彼荷花。
静观素鲔，俯映白沙。山鸟群飞，日隐轻霞。登车上马，
倏忽云散。雀噪荒村，鸡鸣空馆。还复幽独，重欷累叹。



   卷125_2 【奉和圣制登降圣观与宰臣等同望应制】王维 

凤扆朝碧落，龙图耀金镜。维岳降二臣，戴天临万姓。
山川八校满，井邑三农竟。比屋皆可封，谁家不相庆。
林疏远村出，野旷寒山静。帝城云里深，渭水天边映。
佳气含风景，颂声溢歌咏。端拱能任贤，弥彰圣君圣。



   卷125_3 【奉和圣制御春明楼临右相园亭赋乐贤诗应制】王维 

复道通长乐，青门临上路。遥闻凤吹喧，闇识龙舆度。
褰旒明四目，伏槛纡三顾。小苑接侯家，飞甍映宫树。
商山原上碧，浐水林端素。银汉下天章，琼筵承湛露。
将非富人宠，信以平戎故。从来简帝心，讵得回天步。


   卷125_4 【奉和圣制送不蒙都护兼鸿胪卿归安西应制】王维 

上卿增命服，都护扬归旆。杂虏尽朝周，诸胡皆自郐。
鸣笳瀚海曲，按节阳关外。落日下河源，寒山静秋塞。
万方氛祲息，六合乾坤大。无战是天心，天心同覆载。


   卷125_5 【扶南曲歌词五首】王维 

翠羽流苏帐，春眠曙不开。羞从面色起，娇逐语声来。
早向昭阳殿，君王中使催。
堂上青弦动，堂前绮席陈。齐歌卢女曲，双舞洛阳人。
倾国徒相看，宁知心所亲。

香气传空满，妆华影箔通。歌闻天仗外，舞出御楼中。
日暮归何处，花间长乐宫。
宫女还金屋，将眠复畏明。入春轻衣好，半夜薄妆成。
拂曙朝前殿，玉墀多珮声。

朝日照绮窗，佳人坐临镜。散黛恨犹轻，插钗嫌未正。
同心勿遽游，幸待春妆竟。 

   卷125_6 【陇西行】王维 

十里一走马，五里一扬鞭。都护军书至，匈奴围酒泉。
关山正飞雪，烽戍断无烟。



   卷125_7 【从军行】王维 

吹角动行人，喧喧行人起。笳悲马嘶乱，争渡金河水。
日暮沙漠陲，战声烟尘里。尽系名王颈，归来献天子。



   卷125_8 【早春行】王维 

紫梅发初遍，黄鸟歌犹涩。谁家折杨女，弄春如不及。
爱水看妆坐，羞人映花立。香畏风吹散，衣愁露沾湿。
玉闺青门里，日落香车入。游衍益相思，含啼向彩帷。
忆君长入梦，归晚更生疑。不及红檐燕，双栖绿草时。 

   卷125_9 【早朝】王维 

皎洁明星高，苍茫远天曙。槐雾暗不开，城鸦鸣稍去。
始闻高阁声，莫辨更衣处。银烛已成行，金门俨驺驭。



   卷125_10 【献始兴公（时拜右拾遗）】王维 

宁栖野树林，宁饮涧水流。不用坐粱肉，崎岖见王侯。
鄙哉匹夫节，布褐将白头。任智诚则短，守任固其优。
侧闻大君子，安问党与雠。所不卖公器，动为苍生谋。
贱子跪自陈，可为帐下不。感激有公议，曲私非所求。 

   卷125_11 【赠从弟司库员外絿】王维 

少年识事浅，强学干名利。徒闻跃马年，苦无出人智。
即事岂徒言，累官非不试。既寡遂性欢，恐招负时累。
清冬见远山，积雪凝苍翠。浩然出东林，发我遗世意。
惠连素清赏，夙语尘外事。欲缓携手期，流年一何驶。



   卷125_12 【座上走笔赠薛璩慕容损】王维 

希世无高节，绝迹有卑栖。君徒视人文，吾固和天倪。
缅然万物始，及与群物齐。分地依后稷，用天信重黎。
春风何豫人，令我思东溪。草色有佳意，花枝稍含荑。
更待风景好，与君藉萋萋。 

   卷125_13 【赠李颀】王维 

闻君饵丹砂，甚有好颜色。不知从今去，几时生羽翼。
王母翳华芝，望尔昆仑侧。文螭从赤豹，万里方一息。
悲哉世上人，甘此膻腥食。 

   卷125_14 【赠刘蓝田（一作卢象诗）】王维 

篱间犬迎吠，出屋候荆扉。岁晏输井税，山村人夜归。
晚田始家食，馀布成我衣。讵肯无公事，烦君问是非。



   卷125_15 【赠房卢氏琯】王维 

达人无不可，忘己爱苍生。岂复少十室，弦歌在两楹。
浮人日已归，但坐事农耕。桑榆郁相望，邑里多鸡鸣。
秋山一何净，苍翠临寒城。视事兼偃卧，对书不簪缨。
萧条人吏疏，鸟雀下空庭。鄙夫心所尚，晚节异平生。
将从海岳居，守静解天刑。或可累安邑，茅茨君试营。



   卷125_16 【赠祖三咏（济州官舍作）】王维 

萧蛸挂虚牖，蟋蟀鸣前除。岁晏凉风至，君子复何如。
高馆阒无人，离居不可道。闲门寂已闭，落日照秋草。
虽有近音信，千里阻河关。中复客汝颍，去年归旧山。
结交二十载，不得一日展。贫病子既深，契阔余不浅。
仲秋虽未归，暮秋以为期。良会讵几日，终日长相思。



   卷125_17 【春夜竹亭赠钱少府归蓝田】王维 

夜静群动息，时闻隔林犬。却忆山中时，人家涧西远。
羡君明发去，采蕨轻轩冕。



   卷125_18 【戏赠张五弟諲三首（时在常乐东园，走笔成）】王维 

吾弟东山时，心尚一何远。日高犹自卧，钟动始能饭。
领上发未梳，妆头书不卷。清川兴悠悠，空林对偃蹇。
青苔石上净，细草松下软。窗外鸟声闲，阶前虎心善。
徒然万象多，澹尔太虚缅。一知与物平，自顾为人浅。
对君忽自得，浮念不烦遣。
张弟五车书，读书仍隐居。染翰过草圣，赋诗轻子虚。
闭门二室下，隐居十年馀。宛是野人野，时从渔父渔。
秋风自萧索，五柳高且疏。望此去人世，渡水向吾庐。
岁晏同携手，只应君与予。
设罝守毚兔，垂钓伺游鳞。此是安口腹，非关慕隐沦。
吾生好清净，蔬食去情尘。今子方豪荡，思为鼎食人。
我家南山下，动息自遗身。入鸟不相乱，见兽皆相亲。
云霞成伴侣，虚白侍衣巾。何事须夫子，邀予谷口真。


   卷125_19 【胡居士卧病遗米因赠】王维 

了观四大因，根性何所有。妄计苟不生，是身孰休咎。
色声何谓客，阴界复谁守。徒言莲花目，岂恶杨枝肘。
既饱香积饭，不醉声闻酒。有无断常见，生灭幻梦受。
即病即实相，趋空定狂走。无有一法真，无有一法垢。
居士素通达，随宜善抖擞。床上无毡卧，镉中有粥否。
斋时不乞食，定应空漱口。聊持数斗米，且救浮生取。



   卷125_20 【赠裴十迪】王维 

风景日夕佳，与君赋新诗。澹然望远空，如意方支颐。
春风动百草，兰蕙生我篱。暧暧日暖闺，田家来致词。
欣欣春还皋，淡淡水生陂。桃李虽未开，荑萼满芳枝。
请君理还策，取告将农时。 

   卷125_21 【与胡居士皆病寄此诗兼示学人二首】王维 

一兴微尘念，横有朝露身。如是睹阴界，何方置我人。
碍有固为主，趣空宁舍宾。洗心讵悬解，悟道正迷津。
因爱果生病，从贪始觉贫。色声非彼妄，浮幻即吾真。
四达竟何遣，万殊安可尘。胡生但高枕，寂寞与谁邻。
战胜不谋食，理齐甘负薪。予若未始异，讵论疏与亲。
浮空徒漫漫，泛有定悠悠。无乘及乘者，所谓智人舟。
讵舍贫病域，不疲生死流。无烦君喻马，任以我为牛。
植福祠迦叶，求仁笑孔丘。何津不鼓棹，何路不摧輈。
念此闻思者，胡为多阻修。空虚花聚散，烦恼树稀稠。
灭相成无记，生心坐有求。降吴复归蜀，不到莫相尤。



   卷125_22 【奉寄韦太守陟】王维 

荒城自萧索，万里山河空。天高秋日迥，嘹唳闻归鸿。
寒塘映衰草，高馆落疏桐。临此岁方晏，顾景咏悲翁。
故人不可见，寂寞平陵东。 

   卷125_23 【林园即事寄舍弟ヨ（次荆州时作）】王维 

寓目一萧散，销忧冀俄顷。青草肃澄陂，白云移翠岭。
后沔通河渭，前山包鄢郢。松含风里声，花对池中影。
地多齐后w9，人带荆州瘿。徒思赤笔书，讵有丹砂井。
心悲常欲绝，发乱不能整。青簟日何长，闲门昼方静。
颓思茅檐下，弥伤好风景。



   卷125_24 【至滑州隔河望黎阳忆丁三】王维 

隔河见桑柘，蔼蔼黎阳川。望望行渐远，孤峰没云烟。
故人不可见，河水复悠然。赖有政声远，时闻行路传。


   卷125_25 【秋夜独坐怀内弟崔兴宗】王维 

夜静群动息，蟪蛄声悠悠。庭槐北风响，日夕方高秋。
思子整羽翰，及时当云浮。吾生将白首，岁晏思沧州。
高足在旦暮，肯为南亩俦。 

   卷125_26 【和使君五郎西楼望远思归】王维 

高楼望所思，目极情未毕。枕上见千里，窗中窥万室。
悠悠长路人，暧暧远郊日。惆怅极浦外，迢递孤烟出。
能赋属上才，思归同下秩。故乡不可见，云水空如一。


   卷125_27 【酬黎居士淅川作（昙壁上人院走笔成）】王维 

侬家真个去，公定随侬否。著处是莲花，无心变杨柳。
松龛藏药裹，石唇安茶臼。气味当共知，那能不携手。



   卷125_28 【送魏郡李太守赴任】王维 

与君伯氏别，又欲与君离。君行无几日，当复隔山陂。
苍茫秦川尽，日落桃林塞。独树临关门，黄河向天外。
前经洛阳陌，宛洛故人稀。故人离别尽，淇上转骖騑。
企予悲送远，惆怅睢阳路。古木官渡平，秋城邺宫故。
想君行县日，其出从如云。遥思魏公子，复忆李将军。



   卷125_29 【送陆员外】王维 

郎署有伊人，居然古人风。天子顾河北，诏书除征东。
拜手辞上官，缓步出南宫。九河平原外，七国蓟门中。
阴风悲枯桑，古塞多飞蓬。万里不见虏，萧条胡地空。
无为费中国，更欲邀奇功。迟迟前相送，握手嗟异同。
行当封侯归，肯访商山翁。 

   卷125_30 【送宇文太守赴宣城】王维 

寥落云外山，迢递舟中赏。铙吹发西江，秋空多清响。
地迥古城芜，月明寒潮广。时赛敬亭神，复解罟师网。
何处寄相思，南风吹五两。 

   卷125_31 【送綦毋秘书弃官还江东】王维 

明时久不达，弃置与君同。天命无怨色，人生有素风。
念君拂衣去，四海将安穷。秋天万里净，日暮澄江空。
清夜何悠悠，扣舷明月中。和光鱼鸟际，澹尔蒹葭丛。
无庸客昭世，衰鬓日如蓬。顽疏暗人事，僻陋远天聪。
微物纵可采，其谁为至公。余亦从此去，归耕为老农。



   卷125_32 【奉送六舅归陆浑】王维 

伯舅吏淮泗，卓鲁方喟然。悠哉自不竞，退耕东皋田。
条桑腊月下，种杏春风前。酌醴赋归去，共知陶令贤。


   卷125_33 【送别】王维 

下马饮君酒，问君何所之。君言不得意，归卧南山陲。
但去莫复问，白云无尽时。 

   卷125_34 【送张五归山】王维 

送君尽惆怅，复送何人归。几日同携手，一朝先拂衣。
东山有茅屋，幸为扫荆扉。当亦谢官去，岂令心事违。 

   卷125_35 【齐州送祖三（一作河上送赵仙舟，又作淇上别赵仙舟）】王维 

相逢方一笑，相送还成泣。祖帐已伤离，荒城复愁入。
天寒远山净，日暮长河急。解缆君已遥，望君犹伫立。



   卷125_36 【送缙云苗太守】王维 

手疏谢明主，腰章为长吏。方从会稽邸，更发汝南骑。
按节下松阳，清江响铙吹。露冕见三吴，方知百城贵。


   卷125_37 【送从弟蕃游淮南】王维 

读书复骑谢，带剑游淮阴。淮阴少年辈，千里远相寻。
高义难自隐，明时宁陆沉。岛夷九州外，泉馆三山深。
席帆聊问罪，卉服尽成擒。归来见天子，拜爵赐黄金。
忽思鲈鱼鲙，复有沧洲心。天寒蒹葭渚，日落云梦林。
江城下枫叶，淮上闻秋砧。送归青门外，车马去駸駸。
惆怅新丰树，空馀天际禽。 

   卷125_38 【送高適弟耽归临淮作（坐上作）】王维 

少年客淮泗，落魄居下邳。遨游向燕赵，结客过临淄。
山东诸侯国，迎送纷交驰。自尔厌游侠，闭户方垂帷。
深明戴家礼，颇学毛公诗。备知经济道，高卧陶唐时。
圣主诏天下，贤人不得遗。公吏奉纁组，安车去茅茨。
君王苍龙阙，九门十二逵。群公朝谒罢，冠剑下丹墀。
野鹤终踉跄，威凤徒参差。或问理人术，但致还山词。
天书降北阙，赐帛归东菑。都门谢亲故，行路日逶迟。
孤帆万里外，淼漫将何之。江天海陵郡，云日淮南祠。
杳冥沧洲上，荡漭无人知。纬萧或卖药，出处安能期。



   卷125_39 【送綦毋潜落第还乡（一作送别）】王维 

圣代无隐者，英灵尽来归。遂令东山客，不得顾采薇。
既至君门远，孰云吾道非。江淮度寒食，京洛缝春衣。
置酒临长道，同心与我违。行当浮桂棹，未几拂荆扉。
远树带行客，孤村当落晖。吾谋适不用，勿谓知音稀。 

   卷125_40 【送张舍人佐江州同薛璩十韵（走笔成）】王维 

束带趋承明，守官唯谒者。清晨听银蚪，薄暮辞金马。
受辞未尝易，当是方知寡。清范何风流，高文有风雅。
忽佐江上州，当自浔阳下。逆旅到三湘，长途应百舍。
香炉远峰出，石镜澄湖泻。董奉杏成林，陶潜菊盈把。
范蠡常好之，庐山我心也。送君思远道，欲以数行洒。


   卷125_41 【送韦大夫东京留守】王维 

人外遗世虑，空端结遐心。曾是巢许浅，始知尧舜深。
苍生讵有物，黄屋如乔林。上德抚神运，冲和穆宸襟。
云雷康屯难，江海遂飞沉。天工寄人英，龙衮瞻君临。
名器苟不假，保釐固其任。素质贯方领，清景照华簪。
慷慨念王室，从容献官箴。云旗蔽三川，画角发龙吟。
晨扬天汉声，夕卷大河阴。穷人业已宁，逆虏遗之擒。
然后解金组，拂衣东山岑。给事黄门省，秋光正沉沉。
壮心与身退，老病随年侵。君子从相访，重玄其可寻。



   卷125_42 【资圣寺送甘二】王维 

浮生信如寄，薄宦夫何有。来往本无归，别离方此受。
柳色蔼春馀，槐阴清夏首。不觉御沟上，衔悲执杯酒。


   卷125_43 【留别山中温古上人兄并示舍弟缙】王维 

解薜登天朝，去师偶时哲。岂惟山中人，兼负松上月。
宿昔同游止，致身云霞末。开轩临颍阳，卧视飞鸟没。
好依盘石饭，屡对瀑泉渴。理齐小狎隐，道胜宁外物。
舍弟官崇高，宗兄此削发。荆扉但洒扫，乘闲当过歇。



   卷125_44 【观别者】王维 

青青杨柳陌，陌上别离人。爱子游燕赵，高堂有老亲。
不行无可养，行去百忧新。切切委兄弟，依依向四邻。
都门帐饮毕，从此谢亲宾。挥涕逐前侣，含凄动征轮。
车徒望不见，时见起行尘。吾亦辞家久，看之泪满巾。 

   卷125_45 【别弟缙后登青龙寺望蓝田山】王维 

陌上新离别，苍茫四郊晦。登高不见君，故山复云外。
远树蔽行人，长天隐秋塞。心悲宦游子，何处飞征盖。



   卷125_46 【别綦毋潜】王维 

端笏明光宫，历稔朝云陛。诏刊延阁书，高议平津邸。
适意偶轻人，虚心削繁礼。盛得江左风，弥工建安体。
高张多绝弦，截河有清济。严冬爽群木，伊洛方清泚。
渭水冰下流，潼关雪中启。荷蓧几时还，尘缨待君洗。 

   卷125_47 【晦日游大理韦卿城南别业四声依次用各六韵】王维 

与世澹无事，自然江海人。侧闻尘外游，解骖fL朱轮。
平野照暄景，上天垂春云。张组竟北阜，泛舟过东邻。
故乡信高会，牢醴及佳辰。幸同击壤乐，心荷尧为君。
郊居杜陵下，永日同携手。仁里霭川阳，平原见峰首。
园庐鸣春鸠，林薄媚新柳。上卿始登席，故老前为寿。
临当游南陂，约略执杯酒。归欤绌微官，惆怅心自咎。

冬中馀雪在，墟上春流驶。风日畅怀抱，山川多秀气。
雕胡先晨炊，庖脍亦云至。高情浪海岳，浮生寄天地。
君子外簪缨，埃尘良不啻。所乐衡门中，陶然忘其贵。
高馆临澄陂，旷然荡心目。淡荡动云天，玲珑映墟曲。
鹊巢结空林，雉雊响幽谷。应接无闲暇，徘徊以踯躅。
纡组上春堤，侧弁倚乔木。弦望忽已晦，后期洲应绿。



   卷125_48 【冬日游览】王维 

步出城东门，试骋千里目。青山横苍林，赤日团平陆。
渭北走邯郸，关东出函谷。秦地万方会，来朝九州牧。
鸡鸣咸阳中，冠盖相追逐。丞相过列侯，群公饯光禄。
相如方老病，独归茂陵宿。 

   卷125_49 【华岳】王维 

西岳出浮云，积雪在太清。连天凝黛色，百里遥青冥。
白日为之寒，森沉华阴城。昔闻乾坤闭，造化生巨灵。
右足踏方止，左手推削成。天地忽开拆，大河注东溟。
遂为西峙岳，雄雄镇秦京。大君包覆载，至德被群生。
上帝伫昭告，金天思奉迎。人祇望幸久，何独禅云亭。 

   卷125_50 【同卢拾遗过韦给事东山别业二十韵给事首春…不果斯诺】王维 

托身侍云陛，昧旦趋华轩。遂陪鹓鸿侣，霄汉同飞翻。
君子垂惠顾，期我于田园。侧闻景龙际，亲降南面尊。
万乘驻山外，顺风祈一言。高阳多夔龙，荆山积玙璠。
盛德启前烈，大贤钟后昆。侍郎文昌宫，给事东掖垣。
谒帝俱来下，冠盖盈丘樊。闺风首邦族，庭训延乡村。
采地包山河，树井竟川原。岩端回绮槛，谷口开朱门。
阶下群峰首，云中瀑水源。鸣玉满春山，列筵先朝暾。
会舞何飒沓，击钟弥朝昏。是时阳和节，清昼犹未暄。
蔼蔼树色深，嘤嘤鸟声繁。顾己负宿诺，延颈惭芳荪。
蹇步守穷巷，高驾难攀援。素是独往客，脱冠情弥敦。



   卷125_51 【蓝田山石门精舍】王维 

落日山水好，漾舟信归风。探奇不觉远，因以缘源穷。
遥爱云木秀，初疑路不同。安知清流转，偶与前山通。
舍舟理轻策，果然惬所适。老僧四五人，逍遥荫松柏。
朝梵林未曙，夜禅山更寂。道心及牧童，世事问樵客。
暝宿长林下，焚香卧瑶席。涧芳袭人衣，山月映石壁。
再寻畏迷误，明发更登历。笑谢桃源人，花红复来觌。


   卷125_52 【青溪（一作过青溪水作）】王维 

言入黄花川，每逐清溪水。随山将万转，趣途无百里。
声喧乱石中，色静深松里。漾漾泛菱荇，澄澄映葭苇。
我心素已闲，清川澹如此。请留盘石上，垂钓将已矣。


   卷125_53 【崔濮阳兄季重前山兴（山西去亦对维门）】王维 

秋色有佳兴，况君池上闲。悠悠西林下，自识门前山。
千里横黛色，数峰出云间。嵯峨对秦国，合沓藏荆关。
残雨斜日照，夕岚飞鸟还。故人今尚尔，叹息此颓颜。


   卷125_54 【李处士山居】王维 

君子盈天阶，小人甘自免。方随炼金客，林上家绝巘。
背岭花未开，入云树深浅。清昼犹自眠，山鸟时一啭。



   卷125_55 【丁田家有赠】王维 

君心尚栖隐，久欲傍归路。在朝每为言，解印果成趣。
晨鸡鸣邻里，群动从所务。农夫行饷田，闺妾起缝素。
开轩御衣服，散帙理章句。时吟招隐诗，或制闲居赋。
新晴望郊郭，日映桑榆暮。阴昼小苑城，微明渭川树。
揆予宅闾井，幽赏何由屡。道存终不忘，迹异难相遇。
此时惜离别，再来芳菲度。



   卷125_56 【渭川田家】王维 

斜阳照墟落，穷巷牛羊归。野老念牧童，倚杖候荆扉。
雉雊麦苗秀，蚕眠桑叶稀。田夫荷锄至，相见语依依。
即此羡闲逸，怅然吟式微。



   卷125_57 【春中田园作】王维 

屋上春鸠鸣，村边杏花白。持斧伐远扬，荷锄觇泉脉。
归燕识故巢，旧人看新历。临觞忽不御，惆怅远行客。



   卷125_58 【过李楫宅】王维 

闲门秋草色，终日无车马。客来深巷中，犬吠寒林下。
散发时未簪，道书行尚把。与我同心人，乐道安贫者。
一罢宜城酌，还归洛阳社。



   卷125_59 【韦侍郎山居】王维 

幸忝君子顾，遂陪尘外踪。闲花满岩谷，瀑水映杉松。
啼鸟忽归涧，归云时抱峰。良游盛簪绂，继迹多夔龙。
讵枉青门道，胡闻长乐钟。清晨去朝谒，车马何从容。



   卷125_60 【饭覆釜山僧】王维 

晚知清净理，日与人群疏。将候远山僧，先期扫弊庐。
果从云峰里，顾我蓬蒿居。藉草饭松屑，焚香看道书。
然灯昼欲尽，鸣磬夜方初。一悟寂为乐，此日闲有馀。
思归何必深，身世犹空虚。



   卷125_61 【谒璿上人】王维 

少年不足言，识道年已长。事往安可悔，馀生幸能养。
誓从断臂血，不复婴世网。浮名寄缨珮，空性无羁鞅。
夙承大导师，焚香此瞻仰。颓然居一室，覆载纷万象。
高柳早莺啼，长廊春雨响。床下阮家屐，窗前筇竹杖。
方将见身云，陋彼示天壤。一心在法要，愿以无生奖。


   卷125_62 【瓜园诗】王维 

余适欲锄瓜，倚锄听叩门。鸣驺导骢马，常从夹朱轩。
穷巷正传呼，故人傥相存。携手追凉风，放心望乾坤。
蔼蔼帝王州，宫观一何繁。林端出绮道，殿顶摇华幡。
素怀在青山，若值白云屯。回风城西雨，返景原上村。
前酌盈尊酒，往往闻清言。黄鹂啭深木，朱槿照中园。
犹羡松下客，石上闻清猿。 

   卷125_63 【自大散以往深林密竹磴道盘曲四五十里至黄牛岭见黄花川】王维 

危径几万转，数里将三休。回环见徒侣，隐映隔林丘。
飒飒松上雨，潺潺石中流。静言深溪里，长啸高山头。
望见南山阳，白露霭悠悠。青皋丽已净，绿树郁如浮。
曾是厌蒙密，旷然销人忧。 

   卷125_64 【新晴野望】王维 

新晴原野旷，极目无氛垢。郭门临渡头，村树连谿口。
白水明田外，碧峰出山后。农月无闲人，倾家事南亩。



   卷125_65 【宿郑州】王维 

朝与周人辞，暮投郑人宿。他乡绝俦侣，孤客亲僮仆。
宛洛望不见，秋霖晦平陆。田父草际归，村童雨中牧。
主人东皋上，时稼绕茅屋。虫思机杼悲，雀喧禾黍熟。
明当渡京水，昨晚犹金谷。此去欲何言，穷边徇微禄。


   卷125_66 【早入荥阳界】王维 

泛舟入荥泽，兹邑乃雄藩。河曲闾阎隘，川中烟火繁。
因人见风俗，入境闻方言。秋野田畴盛，朝光市井喧。
渔商波上客，鸡犬岸旁村。前路白云外，孤帆安可论。


   卷125_67 【渡河到清河作】王维 

泛舟大河里，积水穷天涯。天波忽开拆，郡邑千万家。
行复见城市，宛然有桑麻。回瞻旧乡国，淼漫连云霞。



   卷125_68 【苦热】王维 

赤日满天地，火云成山岳。草木尽焦卷，川泽皆竭涸。
轻纨觉衣重，密树苦阴薄。莞簟不可近，絺绤再三濯。
思出宇宙外，旷然在寥廓。长风万里来，江海荡烦浊。
却顾身为患，始知心未觉。忽入甘露门，宛然清凉乐。


   卷125_69 【纳凉】王维 

乔木万馀株，清流贯其中。前临大川口，豁达来长风。
涟漪涵白沙，素鲔如游空。偃卧盘石上，翻涛沃微躬。
漱流复濯足，前对钓鱼翁。贪饵凡几许，徒思莲叶东。


   卷125_70 【西施咏】王维 

艳色天下重，西施宁久微。朝仍越溪女，暮作吴宫妃。
贱日岂殊众，贵来方悟稀。邀人傅香粉，不自著罗衣。
君宠益娇态，君怜无是非。当时浣纱伴，莫得同车归。
持谢邻家子，效颦安可希。



   卷125_71 【李陵咏（时年十九）】王维 

汉家李将军，三代将门子。结发有奇策，少年成壮士。
长驱塞上儿，深入单于垒。旌旗列相向，箫鼓悲何已。
日暮沙漠陲，战声烟尘里。将令骄虏灭，岂独名王侍。
既失大军援，遂婴穹庐耻。少小蒙汉恩，何堪坐思此。
深衷欲有报，投躯未能死。引领望子卿，非君谁相理。



   卷125_72 【济上四贤咏•崔录事】王维 

解印归田里，贤哉此丈夫。少年曾任侠，晚节更为儒。
遁迹东山下，因家沧海隅。已闻能狎鸟，余欲共乘桴。 

   卷125_73 【济上四贤咏•成文学】王维 

宝剑千金装，登君白玉堂。身为平原客，家有邯郸娼。
使气公卿坐，论心游侠场。中年不得意，谢病客游梁。



   卷125_74 【济上四贤咏•郑霍二山人（一作寄崔郑二山人）】王维 

翩翩繁华子，多出金张门。幸有先人业，早蒙明主恩。
童年且未学，肉食骛华轩。岂乏中林士，无人荐至尊。
郑公老泉石，霍子安丘樊。卖药不二价，著书盈万言。
息阴无恶木，饮水必清源。吾贱不及议，斯人竟谁论。 

   卷125_75 【过太乙观贾生房】王维 

昔余栖遁日，之子烟霞邻。共携松叶酒，俱篸竹皮巾。
攀林遍岩洞，采药无冬春。谬以道门子，征为骖御臣。
常恐丹液就，先我紫阳宾。夭促万涂尽，哀伤百虑新。
迹峻不容俗，才多反累真。泣对双泉水，还山无主人。



   卷125_76 【燕子龛禅师】王维 

山中燕子龛，路剧羊肠恶。裂地竞盘屈，插天多峭崿。
瀑泉吼而喷，怪石看欲落。伯禹访未知，五丁愁不凿。
上人无生缘，生长居紫阁。六时自搥磬，一饮常带索。
种田烧白云，斫漆响丹壑。行随拾栗猿，归对巢松鹤。
时许山神请，偶逢洞仙博。救世多慈悲，即心无行作。
周商倦积阻，蜀物多淹泊。岩腹乍旁穿，涧唇时外拓。
桥因倒树架，栅值垂藤缚。鸟道悉已平，龙宫为之涸。
跳波谁揭厉，绝壁免扪摸。山木日阴阴，结跏归旧林。
一向石门里，任君春草深。



   卷125_77 【羽林骑闺人】王维 

秋月临高城，城中管弦思。离人堂上愁，稚子阶前戏。
出门复映户，望望青丝骑。行人过欲尽，狂夫终不至。
左右寂无言，相看共垂泪。



   卷125_78 【偶然作六首】王维 

楚国有狂夫，茫然无心想。散发不冠带，行歌南陌上。
孔丘与之言，仁义莫能奖。未尝肯问天，何事须击壤。
复笑采薇人，胡为乃长往。

田舍有老翁，垂白衡门里。有时农事闲，斗酒呼邻里。
喧聒茅檐下，或坐或复起。短褐不为薄，园葵固足美。
动则长子孙，不曾向城市。五帝与三王，古来称天子。
干戈将揖让，毕竟何者是。得意苟为乐，野田安足鄙。
且当放怀去，行行没馀齿。

日夕见太行，沉吟未能去。问君何以然，世网婴我故。
小妹日成长，兄弟未有娶。家贫禄既薄，储蓄非有素。
几回欲奋飞，踟蹰复相顾。孙登长啸台，松竹有遗处。
相去讵几许，故人在中路。爱染日已薄，禅寂日已固。
忽乎吾将行，宁俟岁云暮。
陶潜任天真，其性颇耽酒。自从弃官来，家贫不能有。
九月九日时，菊花空满手。中心窃自思，傥有人送否。
白衣携壶觞，果来遗老叟。且喜得斟酌，安问升与斗。
奋衣野田中，今日嗟无负。兀傲迷东西，蓑笠不能守。
倾倒强行行，酣歌归五柳。生事不曾问，肯愧家中妇。
赵女弹箜篌，复能邯郸舞。夫婿轻薄儿，斗鸡事齐主。
黄金买歌笑，用钱不复数。许史相经过，高门盈四牡。
客舍有儒生，昂藏出邹鲁。读书三十年，腰间无尺组。
被服圣人教，一生自穷苦。
老来懒赋诗，惟有老相随。宿世谬词客，前身应画师。
不能舍余习，偶被世人知。名字本皆是，此心还不知。 

   卷125_79 【寓言二首（次首《律髓》入侠少类，作卢象《杂诗》）】王维 

朱绂谁家子，无乃金张孙。骊驹从白马，出入铜龙门。
问尔何功德，多承明主恩。斗鸡平乐馆，射雉上林园。
曲陌车骑盛，高堂珠翠繁。奈何轩冕贵，不与布衣言。
君家御沟上，垂柳夹朱门。列鼎会中贵，鸣珂朝至尊。
生死在八议，穷达由一言。须识苦寒士，莫矜狐白温。


   卷125_80 【冬夜书怀】王维 

冬宵寒且永，夜漏宫中发。草白霭繁霜，木衰澄清月。
丽服映颓颜，朱灯照华发。汉家方尚少，顾影惭朝谒。



   卷125_81 【送康太守】王维 

城下沧江水，江边黄鹤楼。朱阑将粉堞，江水映悠悠。
铙吹发夏口，使君居上头。郭门隐枫岸，候吏趋芦洲。
何异临川郡，还劳康乐侯。 

   卷125_82 【送权二】王维 

高人不可有，清论复何深。一见如旧识，一言知道心。
明时当薄宦，解薜去中林。芳草空隐处，白云馀故岑。
韩侯久携手，河岳共幽寻。怅别千馀里，临堂鸣素琴。



   卷125_83 【休假还旧业便使（一作卢象诗）】王维 

谢病始告归，依依入桑梓。家人皆伫立，相候衡门里。
时辈皆长年，成人旧童子。上堂嘉庆毕，顾与姻亲齿。
论旧忽馀悲，目存且相喜。田园转芜没，但有寒泉水。
衰柳日萧条，秋光清邑里。入门乍如客，休骑非便止。
中饮顾王程，离忧从此始。



   卷125_84 【叹白发】王维 

我年一何长，鬓发日已白。俯仰天地间，能为几时客。
惆怅故山云，徘徊空日夕。何事与时人，东城复南陌。


   卷125_85 【别弟妹二首（一作卢象诗）】王维 

两妹日成长，双鬟将及人。已能持宝瑟，自解掩罗巾。
念昔别时小，未知疏与亲。今来始离恨，拭泪方殷勤。

小弟更孩幼，归来不相识。同居虽渐惯，见人犹未觅。
宛作越人语，殊甘水乡食。别此最为难，泪尽有馀忆。



   卷125_86 【哭殷遥】王维 

人生能几何，毕竟归无形。念君等为死，万事伤人情。
慈母未及葬，一女才十龄。泱漭寒郊外，萧条闻哭声。
浮云为苍茫，飞鸟不能鸣。行人何寂寞，白日自凄清。
忆昔君在时，问我学无生。劝君苦不早，令君无所成。
故人各有赠，又不及生平。负尔非一途，恸哭返柴荆。



   卷125_87 【故南阳夫人樊氏挽歌】王维 

石窌恩荣重，金吾车骑盛。将朝每赠言，入室还相敬。
叠鼓秋城动，悬旌寒日映。不言长不归，环佩犹将听。 

   卷125_88 【夷门歌】王维 

七雄雄雌犹未分，攻城杀将何纷纷。秦兵益围邯郸急，
魏王不救平原君。公子为嬴停驷马，执辔愈恭意愈下。
亥为屠肆鼓刀人，嬴乃夷门抱关者。非但慷慨献良谋，
意气兼将身命酬。向风刎颈送公子，七十老翁何所求。



   卷125_89 【陇头吟】王维 

长安少年游侠客，夜上戍楼看太白。陇头明月迥临关，
陇上行人夜吹笛。关西老将不胜愁，驻马听之双泪流。
身经大小百馀战，麾下偏裨万户侯。苏武才为典属国，
节旄落尽海西头。


   卷125_90 【老将行】王维 

少年十五二十时，步行夺得胡马骑。射杀中山白额虎，
肯数邺下黄须儿。一身转战三千里，一剑曾当百万师。
汉兵奋迅如霹雳，虏骑崩腾畏蒺藜。卫青不败由天幸，
李广无功缘数奇。自从弃置便衰朽，世事蹉跎成白首。
昔时飞箭无全目，今日垂杨生左肘。路傍时卖故侯瓜，
门前学种先生柳。苍茫古木连穷巷，寥落寒山对虚牖。
誓令疏勒出飞泉，不似颍川空使酒。贺兰山下阵如云，
羽檄交驰日夕闻。节使三河募年少，诏书五道出将军。
试拂铁衣如雪色，聊持宝剑动星文。愿得燕弓射天将，
耻令越甲鸣吴军。莫嫌旧日云中守，犹堪一战取功勋。



   卷125_91 【燕支行（时年二十一）】王维 

汉家天将才且雄，来时谒帝明光宫。万乘亲推双阙下，
千官出饯五陵东。誓辞甲第金门里，身作长城玉塞中。
卫霍才堪一骑将，朝廷不数贰师功。赵魏燕韩多劲卒，
关西侠少何咆勃。报雠只是闻尝胆，饮酒不曾妨刮骨。
画戟雕戈百白寒，连旗大旆黄尘没。叠鼓遥翻瀚海波，
鸣笳乱动天山月。麒麒锦带佩吴钩，飒沓青骊跃紫骝。
拔剑已断天骄臂，归鞍共饮月支头。汉兵大呼一当百，
虏骑相看哭且愁。教战虽令赴汤火，终知上将先伐谋。


   卷125_92 【桃源行（时年十九）】王维 

渔舟逐水爱山春，两岸桃花夹去津。坐看红树不知远，
行尽青溪不见人。山口潜行始隈隩，山开旷望旋平陆。
遥看一处攒云树，近入千家散花竹。樵客初传汉姓名，
居人未改秦衣服。居人共住武陵源，还从物外起田园。
月明松下房栊静，日出云中鸡犬喧。惊闻俗客争来集，
竞引还家问都邑。平明闾巷扫花开，薄暮渔樵乘水入。
初因避地去人间，及至成仙遂不还。峡里谁知有人事，
世中遥望空云山。不疑灵境难闻见，尘心未尽思乡县。
出洞无论隔山水，辞家终拟长游衍。自谓经过旧不迷，
安知峰壑今来变。当时只记入山深，青溪几曲到云林。
春来遍是桃花水，不辨仙源何处寻。


   卷125_93 【洛阳女儿行（时年十六，一作十八）】王维 

洛阳女儿对门居，才可容颜十五馀。良人玉勒乘骢马，
侍女金盘鲙鲤鱼。画阁朱楼尽相望，红桃绿柳垂檐向。
罗帏送上七香车，宝扇迎归九华帐。狂夫富贵在青春，
意气骄奢剧季伦。自怜碧玉亲教舞，不惜珊瑚持与人。
春窗曙灭九微火，九微片片飞花琐。戏罢曾无理曲时，
妆成只是薰香坐。城中相识尽繁华，日夜经过赵李家。
谁怜越女颜如玉，贫贱江头自浣纱。


   卷125_94 【同崔傅答贤弟】王维 

洛阳才子姑苏客，桂苑殊非故乡陌。九江枫树几回青，
一片扬州五湖白。扬州时有下江兵，兰陵镇前吹笛声。
夜火人归富春郭，秋风鹤唳石头城。周郎陆弟为俦侣，
对舞前溪歌白纻。曲几书留小史家，草堂棋赌山阴野。
衣冠若话外台臣，先数夫君席上珍。更闻台阁求三语，
遥想风流第一人。



   卷125_95 【赠吴官】王维 

长安客舍热如煮，无个茗糜难御暑。空摇白团其谛苦，
欲向缥囊还归旅。江乡鲭鲊不寄来，秦人汤饼那堪许。
不如侬家任挑达，草屩捞虾富春渚。



   卷125_96 【故人张諲工诗善易卜兼能丹青草隶顷以诗见赠聊获酬之】王维 

不逐城东游侠儿，隐囊纱帽坐弹棋。蜀中夫子时开卦，
洛下书生解咏诗。药阑花径衡门里，时复据梧聊隐几。
屏风误点惑孙郎，团扇草书轻内史。故园高枕度三春，
永日垂帷绝四邻。自想蔡邕今已老，更将书籍与何人。


   卷125_97 【送崔五太守】王维 

长安厩吏来到门，朱文露网动行轩。黄花县西九折坂，
玉树宫南五丈原。褒斜谷中不容幰，唯有白云当露冕。
子午山里杜鹃啼，嘉陵水头行客饭。剑门忽断蜀川开，
万井双流满眼来。雾中远树刀州出，天际澄江巴字回。
使君年纪三十馀，少年白皙专城居。欲持画省郎官笔，
回与临邛父老书。



   卷125_98 【寒食城东即事】王维 

清溪一道穿桃李，演漾绿蒲涵白芷。溪上人家凡几家，
落花半落东流水。蹴踘屡过飞鸟上，秋千竞出垂杨里。
少年分日作遨游，不用清明兼上巳。



   卷125_99 【不遇咏】王维 

北阙献书寝不报，南山种田时不登。百人会中身不预，
五侯门前心不能。身投河朔饮君酒，家在茂陵平安否。
且此登山复临水，莫问春风动杨柳。今人昨人多自私，
我心不说君应知。济人然后拂衣去，肯作徒尔一男儿。


   卷125_100 【赠裴迪】王维 

不相见，不相见来久。日日泉水头，常忆同携手。
携手本同心，复叹忽分襟。相忆今如此，相思深不深。



   卷125_101 【青雀歌（与卢象、崔兴宗、裴迪、弟缙同赋）】王维 

青雀翅羽短，未能远食玉山禾。
犹胜黄雀争上下，唧唧空仓复若何。



   卷125_102 【黄雀痴（杂言走笔）】王维 

黄雀痴，黄雀痴，谓言青鷇是我儿。一一口衔食，
养得成毛衣。到大啁啾解游飏，各自东西南北飞。
薄暮空巢上，羁雌独自归。凤凰九雏亦如此，
慎莫愁思憔悴损容辉。



   卷125_103 【新秦郡松树歌】王维 

青青山上松，数里不见今更逢。不见君，心相忆，
此心向君君应识。为君颜色高且闲，亭亭迥出浮云间。 

   卷125_104 【榆林郡歌】王维 

山头松柏林，山下泉声伤客心。千里万里春草色，
黄河东流流不息。黄龙戍上游侠儿，愁逢汉使不相识。



   卷125_105 【问寇校书双谿】王维 

君家少室西，为复少室东，别来几日今春风。
新买双谿定何似，馀生欲寄白云中。


   卷125_106 【寄崇梵僧（崇梵寺近东阿覆釜村）】王维 

崇梵僧，崇梵僧，秋归覆釜春不还。落花啼鸟纷纷乱，
涧户山窗寂寂闲。峡里谁知有人事，郡中遥望空云山。



   卷125_107 【同比部杨员外十五夜游有怀静者季】王维 

承明少休沐，建礼省文书。夜漏行人息，归鞍落日馀。
悬知三五夕，万户千门辟。夜出曙翻归，倾城满南陌。
陌头驰骋尽繁华，王孙公子五侯家。由来月明如白日，
共道春灯胜百花。聊看侍中千宝骑，强识小妇七香车。
香车宝马共喧阗，个里多情侠少年。竞向长杨柳市北，
肯过精舍竹林前。独有仙郎心寂寞，却将宴坐为行乐。
傥觉忘怀共往来，幸沾同舍甘藜藿。



   卷125_108 【答张五弟】王维 

终南有茅屋，前对终南山。终年无客常闭关，
终日无心长自闲。不妨饮酒复垂钓，君但能来相往还。 

   卷125_109 【雪中忆李楫】王维 

积雪满阡陌，故人不可期。长安千门复万户，
何处躞蹀黄金羁。



   卷125_110 【送李睢阳（一本以前九句自为一首）】王维 

将置酒，思悲翁。使君去，出城东。麦渐渐，雉子斑。
槐阴阴，到潼关。骑连连，车迟迟。心中悲，宋又远。
周间之，南淮夷。东齐儿，碎碎织练与素丝，
游人贾客信难持。五谷前熟方可为，下车闭閤君当思。
天子当殿俨衣裳，大官尚食陈羽觞。彤庭散绶垂鸣珰，
黄纸诏书出东厢，轻纨叠绮烂生光。宗室子弟君最贤，
分忧当为百辟先。布衣一言相为死，何况圣主恩如天。
鸾声哕哕鲁侯旂，明年上计朝京师。须忆今日斗酒别，
慎勿富贵忘我为。



   卷125_111 【奉和圣制天长节赐宰臣歌应制】王维 

太阳升兮照万方，开阊阖兮临玉堂，俨冕旒兮垂衣裳。
金天净兮丽三光，彤庭曙兮延八荒。德合天兮礼神遍，
灵芝生兮庆云见。唐尧后兮稷契臣，匝宇宙兮华胥人。
尽九服兮皆四邻，乾降瑞兮坤降珍。


   卷125_112 【登楼歌】王维 

聊上君兮高楼，飞甍鳞次兮在下。俯十二兮通衢，
绿槐参差兮车马。却瞻兮龙首，前眺兮宜春。
王畿郁兮千里，山河壮兮咸秦。舍人下兮青宫，
据胡床兮书空。执戟疲于下位，老夫好隐兮墙东。
亦幸有张伯英草圣兮龙腾虬跃，摆长云兮捩回风。
琥珀酒兮雕胡饭，君不御兮日将晚。秋风兮吹衣，
夕鸟兮争返。孤砧发兮东城，林薄暮兮蝉声远。
时不可兮再得，君何为兮偃蹇。



   卷125_113 【双黄鹄歌送别（时为节度判官，在凉州作）】王维 

天路来兮双黄鹄，云上飞兮水上宿，抚翼和鸣整羽族。
不得已，忽分飞，家在玉京朝紫微，主人临水送将归。
悲笳嘹唳垂舞衣，宾欲散兮复相依。几往返兮极浦，
尚裴回兮落晖。岸上火兮相迎，将夜入兮边城。
鞍马归兮佳人散，怅离忧兮独含情。



   卷125_114 【赠徐中书望终南山歌】王维 

晚下兮紫微，怅尘事兮多违。
驻马兮双树，望青山兮不归。



   卷125_115 【送友人归山歌二首（离骚题作山中人）】王维 

山寂寂兮无人，又苍苍兮多木。群龙兮满朝，
君何为兮空谷。文寡和兮思深，道难知兮行独。
悦石上兮流泉，与松间兮草屋。入云中兮养鸡，
上山头兮抱犊。神与枣兮如瓜，虎卖杏兮收谷。
愧不才兮妨贤，嫌既老兮贪禄。誓解印兮相从，
何詹尹兮何卜。

山中人兮欲归，云冥冥兮雨霏霏。水惊波兮翠菅蘼，
白鹭忽兮翻飞，君不可兮褰衣。山万重兮一云，
混天地兮不分。树晻暧兮氛氲，猿不见兮空闻。
忽山西兮夕阳，见东皋兮远村。平芜绿兮千里，
眇惆怅兮思君。



   卷125_116 【鱼山神女祠歌•迎神】王维 

坎坎击鼓，鱼山之下。吹洞箫，望极浦。女巫进，
纷屡舞。陈瑶席，湛清酤。风凄凄兮夜雨，
不知神之来兮不来，使我心兮苦复苦。



   卷125_117 【鱼山神女祠歌•送神】王维 

纷进舞兮堂前，目眷眷兮琼筵。来不言兮意不传，
作暮雨兮愁空山。悲急管兮思繁弦，神之驾兮俨欲旋。
倏云收兮雨歇，山青青兮水潺湲。



   卷125_118 【白鼋涡（杂言走笔）】王维 

南山之瀑水兮，激石滈瀑似雷惊，人相对兮不闻语声。
翻涡跳沫兮苍苔湿，藓老且厚，春草为之不生。
兽不敢惊动，鸟不敢飞鸣。白鼋涡涛戏濑兮，
委身以纵横。王人之仁兮，不网不钓，得遂性以生成。



   卷125_119 【宋进马哀词】王维 

背春涉夏兮，众木蔼以繁阴。连金华与玉堂兮，
宫阁郁其沈沈。百官并入兮，何语笑之哑哑，
君独静嘿以伤心。草王言兮不得辞，我悲减思兮少时。
仆夫命驾兮，出阊阖，历通逵。陌上人兮如故，
识不识兮往来。眼中不见兮吾儿，骖紫骝兮从青骊。
低光垂彩兮，怳不知其所之。辟朱户兮望华轩，
意斯子兮候门。忽思瘗兮城南，心瞀乱兮重昏。
仰诉天之不仁兮，家唯一身，身止一子，何胤嗣之不繁，
就单鲜而又死。将清白兮遗谁，问诗礼兮已矣。
哀从中兮不可胜，岂暇料馀年兮复几。日黯黯兮颓晔，
鸟翩翩兮疾飞。邈穷天兮不返，疑有日兮来归。
静言思兮永绝，复惊叫兮沾衣。客有吊之者曰：
观未始兮有物，同委蜕兮胡悲？且延陵兮未至，
况西河兮不知。学无生兮庶可，幸能听于吾师。


　 
 卷一百二十六 
 
 
--------------------------------------------------------------------------------
 
　 
　

　
    卷126_1 【奉和圣制赐史供奉曲江宴应制】王维 

侍从有邹枚，琼筵就水开。言陪柏梁宴，新下建章来。
对酒山河满，移舟草树回。天文同丽日，驻景惜行杯。 

   卷126_2 【从岐王过杨氏别业应教】王维 

杨子谈经所，淮王载酒过。兴阑啼鸟换，坐久落花多。
径转回银烛，林开散玉珂。严城时未启，前路拥笙歌。



   卷126_3 【从岐王夜宴卫家山池应教】王维 

座客香貂满，宫娃绮幔张。涧花轻粉色，山月少灯光。
积翠纱窗暗，飞泉绣户凉。还将歌舞出，归路莫愁长。


   卷126_4 【早朝】王维 

柳暗百花明，春深五凤城。城乌睥睨晓，宫井辘轳声。
方朔金门侍，班姬玉辇迎。仍闻遣方士，东海访蓬瀛。



   卷126_5 【同崔员外秋宵寓直】王维 

建礼高秋夜，承明候晓过。九门寒漏彻，万井曙钟多。
月迥藏珠斗，云消出绛河。更惭衰朽质，南陌共鸣珂。 

   卷126_6 【辋川闲居赠裴秀才迪】王维 

寒山转苍翠，秋水日潺湲。倚杖柴门外，临风听暮蝉。
渡头馀落日，墟里上孤烟。复值接舆醉，狂歌五柳前。



   卷126_7 【寄荆州张丞相】王维 

所思竟何在，怅望深荆门。举世无相识，终身思旧恩。
方将与农圃，艺植老丘园。目尽南飞雁，何由寄一言。


   卷126_8 【冬晚对雪忆胡居士家（一作王劭诗，非）】王维 

寒更传晓箭，清镜览衰颜。隔牖风惊竹，开门雪满山。
洒空深巷静，积素广庭闲。借问袁安舍，翛然尚闭关。



   卷126_9 【和尹谏议史馆山池】王维 

云馆接天居，霓裳侍玉除。春池百子外，芳树万年馀。
洞有仙人箓，山藏太史书。君恩深汉帝，且莫上空虚。 

   卷126_10 【奉和杨驸马六郎秋夜即事】王维 

高楼月似霜，秋夜郁金堂。对坐弹卢女，同看舞凤凰。
少儿多送酒，小玉更焚香。结束平阳骑，明朝入建章。



   卷126_11 【酬虞部苏员外过蓝田别业不见留之作】王维 

贫居依谷口，乔木带荒村。石路枉回驾，山家谁候门。
渔舟胶冻浦，猎火烧寒原。唯有白云外，疏钟闻夜猿。


   卷126_12 【酬比部杨员外暮宿琴台朝跻书阁率尔见赠之作（卢照邻）】王维 

旧简拂尘看，鸣琴候月弹。桃源迷汉姓，松树有秦官。
空谷归人少，青山背日寒。羡君栖隐处，遥望白云端。



   卷126_13 【酬严少尹徐舍人见过不遇】王维 

公门暇日少，穷巷故人稀。偶值乘篮舆，非关避白衣。
不知炊黍谷，谁解扫荆扉。君但倾茶碗，无妨骑马归。 

   卷126_14 【酬张少府】王维 

晚年唯好静，万事不关心。自顾无长策，空知返旧林。
松风吹解带，山月照弹琴。君问穷通理，渔歌入浦深。



   卷126_15 【酬贺四赠葛巾之作】王维 

野巾传惠好，兹贶重兼金。嘉此幽栖物，能齐隐吏心。
早朝方暂挂，晚沐复来簪。坐觉嚣尘远，思君共入林。


   卷126_16 【送丘为落第归江东】王维 

怜君不得意，况复柳条春。为客黄金尽，还家白发新。
五湖三亩宅，万里一归人。知尔不能荐，羞称献纳臣。



   卷126_17 【送李判官赴东江】王维 

闻道皇华使，方随皂盖臣。封章通左语，冠冕化文身。
树色分扬子，潮声满富春。遥知辨璧吏，恩到泣珠人。 

   卷126_18 【送封太守】王维 

忽解羊头削，聊驰熊首轓。扬舲发夏口，按节向吴门。
帆映丹阳郭，枫攒赤岸村。百城多候吏，露冕一何尊。



   卷126_19 【送严秀才还蜀】王维 

宁亲为令子，似舅即贤甥。别路经花县，还乡入锦城。
山临青塞断，江向白云平。献赋何时至，明君忆长卿。


   卷126_20 【送张判官赴河西】王维 

单车曾出塞，报国敢邀勋。见逐张征虏，今思霍冠军。
沙平连白云，蓬卷入黄云。慷慨倚长剑，高歌一送君。



   卷126_21 【送岐州源长史归（同在崔常侍幕中，时常侍已殁）】王维 

握手一相送，心悲安可论。秋风正萧索，客散孟尝门。
故驿通槐里，长亭下槿原。征西旧旌节，从此向河源。 

   卷126_22 【送张道士归山】王维 

先生何处去，王屋访茅君。别妇留丹诀，驱鸡入白云。
人间若剩住，天上复离群。当作辽城鹤，仙歌使尔闻。



   卷126_23 【同崔兴宗送衡岳瑗公南归】王维 

言从石菌阁，新下穆陵关。独向池阳去，白云留故山。
绽衣秋日里，洗钵古松间。一施传心法，唯将戒定还。


   卷126_24 【送钱少府还蓝田】王维 

草色日向好，桃源人去稀。手持平子赋，目送老莱衣。
每候山樱发，时同海燕归。今年寒食酒，应是返柴扉。



   卷126_25 【送丘为往唐州】王维 

宛洛有风尘，君行多苦辛。四愁连汉水，百口寄随人。
槐色阴清昼，杨花惹暮春。朝端肯相送，天子绣衣臣。 

   卷126_26 【送元中丞转运江淮（一作钱起诗）】王维 

薄赋归天府，轻徭赖使臣。欢沾赐帛老，恩及卷绡人。
去问珠官俗，来经石砝春。东南御亭上，莫使有风尘。



   卷126_27 【送崔九兴宗游蜀】王维 

送君从此去，转觉故人稀。徒御犹回首，田园方掩扉。
出门当旅食，中路授寒衣。江汉风流地，游人何岁归。


   卷126_28 【送崔兴宗】王维 

已恨亲皆远，谁怜友复稀。君王未西顾，游宦尽东归。
塞迥山河净，天长云树微。方同菊花节，相待洛阳扉。



   卷126_29 【送平澹然判官】王维 

不识阳关路，新从定远侯。黄云断春色，画角起边愁。
瀚海经年到，交河出塞流。须令外国使，知饮月氏头。 

   卷126_30 【送刘司直赴安西】王维 

绝域阳关道，胡沙与塞尘。三春时有雁，万里少行人。
苜蓿随天马，葡萄逐汉臣。当令外国惧，不敢觅和亲。



   卷126_31 【送赵都督赴代州得青字】王维 

天官动将星，汉上柳条青。万里鸣刁斗，三军出井陉。
忘身辞凤阙，报国取龙庭。岂学书生辈，窗间老一经。


   卷126_32 【送方城韦明府】王维 

遥思葭菼际，寥落楚人行。高鸟长淮水，平芜故郢城。
使车听雉乳，县鼓应鸡鸣。若见州从事，无嫌手板迎。



   卷126_33 【送李员外贤郎】王维 

少年何处去，负米上铜梁。借问阿戎父，知为童子郎。
鱼笺请诗赋，橦布作衣裳。薏苡扶衰病，归来幸可将。 

   卷126_34 【送梓州李使君】王维 

万壑树参天，千山响杜鹃。山中一夜雨，树杪百重泉。
汉女输橦布，巴人讼芋田。文翁翻教授，不敢依先贤。



   卷126_35 【送张五諲归宣城】王维 

五湖千万里，况复五湖西。渔浦南陵郭，人家春谷谿。
欲归江淼淼，未到草萋萋。忆想兰陵镇，可宜猿更啼。


   卷126_36 【送友人南归】王维 

万里春应尽，三江雁亦稀。连天汉水广，孤客郢城归。
郧国稻苗秀，楚人菰米肥。悬知倚门望，遥识老莱衣。



   卷126_37 【送贺遂员外外甥】王维 

南国有归舟，荆门溯上流。苍茫葭菼外，云水与昭丘。
樯带城乌去，江连暮雨愁。猿声不可听，莫待楚山秋。 

   卷126_38 【送杨长史赴果州】王维 

褒斜不容幰，之子去何之。鸟道一千里，猿声十二时。
官桥祭酒客，山木女郎祠。别后同明月，君应听子规。



   卷126_39 【送邢桂州】王维 

铙吹喧京口，风波下洞庭。赭圻将赤岸，击汰复扬舲。
日落江湖白，潮来天地青。明珠归合浦，应逐使臣星。


   卷126_40 【送宇文三赴河西充行军司马】王维 

横吹杂繁笳，边风卷塞沙。还闻田司马，更逐李轻车。
蒲类成秦地，莎车属汉家。当令犬戎国，朝聘学昆邪。



   卷126_41 【送孙二】王维 

郊外谁相送，夫君道术亲。书生邹鲁客，才子洛阳人。
祖席依寒草，行车起暮尘。山川何寂寞，长望泪沾巾。 

   卷126_42 【送崔三往密州觐省】王维 

南陌去悠悠，东郊不少留。同怀扇枕恋，独念倚门愁。
路绕天山雪，家临海树秋。鲁连功未报，且莫蹈沧洲。



   卷126_43 【送孟六归襄阳（一作张子容诗）】王维 

杜门不复出，久与世情疏。以此为良策，劝君归旧庐。
醉歌田舍酒，笑读古人书。好是一生事，无劳献子虚。


   卷126_44 【初出济州别城中故人（一作被出济州）】王维 

微官易得罪，谪去济川阴。执政方持法，明君照此心。
闾阎河润上，井邑海云深。纵有归来日，各愁年鬓侵。



   卷126_45 【与卢象集朱家】王维 

主人能爱客，终日有逢迎。贳得新丰酒，复闻秦女筝。
柳条疏客舍，槐叶下秋城。语笑且为乐，吾将达此生。 

   卷126_46 【登裴秀才迪小台】王维 

端居不出户，满目望云山。落日鸟边下，秋原人外闲。
遥知远林际，不见此檐间。好客多乘月，应门莫上关。



   卷126_47 【游李山人所居因题屋壁】王维 

世上皆如梦，狂来止自歌。问年松树老，有地竹林多。
药倩韩康卖，门容尚子过。翻嫌枕席上，无那白云何。


   卷126_48 【过崔驸马山池】王维 

画楼吹笛妓，金碗酒家胡。锦石称贞女，青松学大夫。
脱貂贳桂醑，射雁与山厨。闻道高阳会，愚公谷正愚。



   卷126_49 【过福禅师兰若】王维 

岩壑转微径，云林隐法堂。羽人飞奏乐，天女跪焚香。
竹外峰偏曙，藤阴水更凉。欲知禅坐久，行路长春芳。 

   卷126_50 【过香积寺（一作王昌龄诗）】王维 

不知香积寺，数里入云峰。古木无人径，深山何处钟。
泉声咽危石，日色冷青松。薄暮空潭曲，安禅制毒龙。



   卷126_51 【过感化寺昙兴上人山院（与裴迪同作）】王维 

暮持筇竹杖，相待虎谿头。催客闻山响，归房逐水流。
野花丛发好，谷鸟一声幽。夜坐空林寂，松风直似秋。


   卷126_52 【夏日过青龙寺谒操禅师（与裴迪同作）】王维 

龙钟一老翁，徐步谒禅宫。欲问义心义，遥知空病空。
山河天眼里，世界法身中。莫怪销炎热，能生大地风。



   卷126_53 【登辨觉寺】王维 

竹径从初地，莲峰出化城。窗中三楚尽，林上九江平。
软草承趺坐，长松响梵声。空居法云外，观世得无生。 

   卷126_54 【喜祖三至留宿】王维 

门前洛阳客，下马拂征衣。不枉故人驾，平生多掩扉。
行人返深巷，积雪带馀晖。早岁同袍者，高车何处归。



   卷126_55 【黎拾遗昕裴秀才迪见过秋夜对雨之作】王维 

促织鸣已急，轻衣行向重。寒灯坐高馆，秋雨闻疏钟。
白法调狂象，玄言问老龙。何人顾蓬径，空愧求羊踪。


   卷126_56 【慕容承携素馔见过】王维 

纱帽乌皮几，闲居懒赋诗。门看五柳识，年算六身知。
灵寿君王赐，雕胡弟子炊。空劳酒食馔，持底解人颐。



   卷126_57 【晚春严少尹与诸公见过】王维 

松菊荒三径，图书共五车。烹葵邀上客，看竹到贫家。
鹊乳先春草，莺啼过落花。自怜黄发暮，一倍惜年华。 

   卷126_58 【郑果州相过】王维 

丽日照残春，初晴草木新。床前磨镜客，树下灌园人。
五马惊穷巷，双童逐老身。中厨办粗饭，当恕阮家贫。



   卷126_59 【山居秋暝】王维 

空山新雨后，天气晚来秋。明月松间照，清泉石上流。
竹喧归浣女，莲动下渔舟。随意春芳歇，王孙自可留。


   卷126_60 【终南别业（一作初至山中，一作入山寄城中故人）】王维 

中岁颇好道，晚家南山陲。兴来每独往，胜事空自知。
行到水穷处，坐看云起时。偶然值林叟，谈笑无还期。



   卷126_61 【归嵩山作】王维 

清川带长薄，车马去闲闲。流水如有意，暮禽相与还。
荒城临古渡，落日满秋山。迢递嵩高下，归来且闭关。 

   卷126_62 【归辋川作】王维 

谷口疏钟动，渔樵稍欲稀。悠然远山暮，独向白云归。
菱蔓弱难定，杨花轻易飞。东皋春草色，惆怅掩柴扉。



   卷126_63 【韦给事山居】王维 

幽寻得此地，讵有一人曾。大壑随阶转，群山入户登。
庖厨出深竹，印绶隔垂藤。即事辞轩冕，谁云病未能。


   卷126_64 【山居即事】王维 

寂寞掩柴扉，苍茫对落晖。鹤巢松树遍，人访荜门稀。
绿竹含新粉，红莲落故衣。渡头烟火起，处处采菱归。



   卷126_65 【终南山】王维 

太乙近天都，连山接海隅。白云回望合，青霭入看无。
分野中峰变，阴晴众壑殊。欲投人处宿，隔水问樵夫。 

   卷126_66 【辋川闲居】王维 

一从归白社，不复到青门。时倚檐前树，远看原上村。
青菰临水拔，白鸟向山翻。寂寞於陵子，桔槔方灌园。



   卷126_67 【春园即事】王维 

宿雨乘轻屐，春寒著弊袍。开畦分白水，间柳发红桃。
草际成棋局，林端举桔槔。还持鹿皮几，日暮隐蓬蒿。


   卷126_68 【淇上田园即事】王维 

屏居淇水上，东野旷无山。日隐桑柘外，河明闾井间。
牧童望村去，猎犬随人还。静者亦何事，荆扉乘昼关。



   卷126_69 【凉州郊外游望（时为节度判官，在凉州作）】王维 

野老才三户，边村少四邻。婆娑依里社，箫鼓赛田神。
洒酒浇刍狗，焚香拜木人。女巫纷屡舞，罗袜自生尘。 

   卷126_70 【观猎】王维 

风劲角弓鸣，将军猎渭城。草枯鹰眼疾，雪尽马蹄轻。
忽过新丰市，还归细柳营。回看射雕处，千里暮云平。



   卷126_71 【春日上方即事】王维 

好读高僧传，时看辟谷方。鸠形将刻仗，龟壳用支床。
柳色青山映，梨花夕鸟藏。北窗桃李下，闲坐但焚香。


   卷126_72 【汉江临泛】王维 

楚塞三湘接，荆门九派通。江流天地外，山色有无中。
郡邑浮前浦，波澜动远空。襄阳好风日，留醉与山翁。



   卷126_73 【泛前陂】王维 

秋空自明迥，况复远人间。畅以沙际鹤，兼之云外山。
澄波澹将夕，清月皓方闲。此夜任孤棹，夷犹殊未还。 

   卷126_74 【登河北城楼作】王维 

井邑傅岩上，客亭云雾间。高城眺落日，极浦映苍山。
岸火孤舟宿，渔家夕鸟还。寂寥天地暮，心与广川闲。



   卷126_75 【千塔主人】王维 

逆旅逢佳节，征帆未可前。窗临汴河水，门渡楚人船。
鸡犬散墟落，桑榆荫远田。所居人不见，枕席生云烟。


   卷126_76 【使至塞上】王维 

单车欲问边，属国过居延。征蓬出汉塞，归雁入胡天。
大漠孤烟直，长河落日圆。萧关逢候吏，都护在燕然。



   卷126_77 【晚春归思】王维 

新妆可怜色，落日卷罗帷。炉气清珍簟，墙阴上玉墀。
春虫飞网户，暮雀隐花枝。向晚多愁思，闲窗桃李时。 

   卷126_78 【戏题示萧氏甥】王维 

怜尔解临池，渠爷未学诗。老夫何足似，弊宅倘因之。
芦笋穿荷叶，菱花罥雁儿。郗公不易胜，莫著外家欺。



   卷126_79 【秋夜独坐（一作冬夜书怀）】王维 

独坐悲双鬓，空堂欲二更。雨中山果落，灯下草虫鸣。
白发终难变，黄金不可成。欲知除老病，唯有学无生。


   卷126_80 【待储光羲不至】王维 

重门朝已启，起坐听车声。要欲闻清佩，方将出户迎。
晚钟鸣上苑，疏雨过春城。了自不相顾，临堂空复情。



   卷126_81 【听宫莺】王维 

春树绕宫墙，宫莺啭曙光。忽惊啼暂断，移处弄还长。
隐叶栖承露，攀花出未央。游人未应返，为此始思乡。 

   卷126_82 【杂诗】王维 

双燕初命子，五桃新作花。王昌是东舍，宋玉次西家。
小小能织绮，时时出浣纱。亲劳使君问，南陌驻香车。



   卷126_83 【留别钱起】王维 

卑栖却得性，每与白云归。徇禄仍怀橘，看山免采薇。
暮禽先去马，新月待开扉。霄汉时回首，知音青琐闱。


   卷126_84 【留别丘为】王维 

归鞍白云外，缭绕出前山。今日又明日，自知心不闲。
亲劳簪组送，欲趁莺花还。一步一回首，迟迟向近关。



   卷126_85 【愚公谷三首（青龙寺与黎昕戏题）】王维 

愚谷与谁去，唯将黎子同。非须一处住，不那两心空。
宁问春将夏，谁论西复东。不知吾与子，若个是愚公。
吾家愚谷里，此谷本来平。虽则行无迹，还能响应声。
不随云色暗，只待日光明。缘底名愚谷，都由愚所成。
借问愚公谷，与君聊一寻。不寻翻到谷，此谷不离心。
行处曾无险，看时岂有深。寄言尘世客，何处欲归临。 

   卷126_86 【酬慕容十一】王维 

行行西陌返，驻幰问车公。挟毂双官骑，应门五尺僮。
老年如塞北，强起离墙东。为报壶丘子，来人道姓蒙。



   卷126_87 【过始皇墓（时年十五，一作二十一）】王维 

古墓成苍岭，幽宫象紫台。星辰七曜隔，河汉九泉开。
有海人宁渡，无春雁不回。更闻松韵切，疑是大夫哀。


   卷126_88 【恭懿太子挽歌五首】王维 

何悟藏环早，才知拜璧年。翀天王子去，对日圣君怜。
树转宫犹出，笳悲马不前。虽蒙绝驰道，京兆别开阡。

兰殿新恩切，椒宫夕临幽。白云随凤管，明月在龙楼。
人向青山哭，天临渭水愁。鸡鸣常问膳，今恨玉京留。

骑吹凌霜发，旌旗夹路陈。凯容金节护，册命玉符新。
傅母悲香褓，君家拥画轮。射熊今梦帝，秤象问何人。

苍舒留帝宠，子晋有仙才。五岁过人智，三天使鹤催。
心悲阳禄馆，目断望思台。若道长安近，何为更不来。

西望昆池阔，东瞻下杜平。山朝豫章馆，树转凤凰城。
五校连旗色，千门叠鼓声。金环如有验，还向画堂生。



   卷126_89 【故太子太师徐公挽歌四首】王维 

功德冠群英，弥纶有大名。轩皇用风后，傅说是星精。
就第优遗老，来朝诏不名。留侯常辟谷，何苦不长生。
谋猷为相国，翊戴奉宸舆。剑履升前殿，貂蝉托后车。
齐侯疏土宇，汉室赖图书。僻处留田宅，仍才十顷馀。
旧里趋庭日，新年置酒辰。闻诗鸾渚客，献赋凤楼人。
北首辞明主，东堂哭大臣。犹思御朱辂，不惜污车茵。
久践中台座，终登上将坛。谁言断车骑，空忆盛衣冠。
风日咸阳惨，笳箫渭水寒。无人当便阙，应罢太师官。


   卷126_90 【故西河郡杜太守挽歌三首】王维 

天上去西征，云中护北平。生擒白马将，连破黑雕城。
忽见刍灵苦，徒闻竹使荣。空留左氏传，谁继卜商名。

返葬金符守，同归石窌妻。卷衣悲画翟，持翣待鸣鸡。
容卫都人惨，山川驷马嘶。犹闻陇上客，相对哭征西。

涂刍去国门，秘器出东园。太守留金印，夫人罢锦轩。
旌旗转衰木，箫鼓上寒原。坟树应西靡，长思魏阙恩。



   卷126_91 【故南阳夫人樊氏挽歌】王维 

锦衣馀翟茀，绣毂罢鱼轩。淑女诗长在，夫人法尚存。
凝笳随晓旆，行哭向秋原。归去将何见，谁能返戟门。 

   卷126_92 【达奚侍郎夫人寇氏挽词二首】王维 

束带将朝日，鸣环映牖辰。能令谏明主，相劝识贤人。
遗挂空留壁，回文日覆尘。金蚕将画柳，何处更知春。

女史悲彤管，夫人罢锦轩。卜茔占二室，行哭度千门。
秋日光能淡，寒川波自翻。一朝成万古，松柏暗平原。



   卷126_93 【送孙秀才（《纪事》作王缙诗）】王维 

帝城风日好，况复建平家。玉枕双文簟，金盘五色瓜。
山中无鲁酒，松下饭胡麻。莫厌田家苦，归期远复赊。 
 
　 
 卷一百二十七 
 
 
--------------------------------------------------------------------------------
 
　 
　

　
    卷127_1 【奉和圣制庆玄元皇帝玉像之作应制】王维 

明君梦帝先，宝命上齐天。秦后徒闻乐，周王耻卜年。
玉京移大像，金箓会群仙。承露调天供，临空敞御筵。
斗回迎寿酒，山近起炉烟。愿奉无为化，斋心学自然。



   卷127_2 【奉和圣制与太子诸王三月三日龙池春禊应制】王维 

故事修春禊，新宫展豫游。明君移凤辇，太子出龙楼。
赋掩陈王作，杯如洛水流。金人来捧剑，画鹢去回舟。
苑树浮宫阙，天池照冕旒。宸章在云表，垂象满皇州。



   卷127_3 【奉和圣制上巳于望春亭观禊饮应制】王维 

长乐青门外，宜春小苑东。楼开万井上，辇过百花中。
画鹢移仙妓，金貂列上公。清歌邀落日，妙舞向春风。
渭水明秦甸，黄山入汉宫。君王来祓禊，灞浐亦朝宗。



   卷127_4 【奉和圣制暮春送朝集使归郡应制】王维 

万国仰宗周，衣冠拜冕旒。玉乘迎大客，金节送诸侯。
祖席倾三省，褰帷向九州。杨花飞上路，槐色荫通沟。
来预钧天乐，归分汉主忧。宸章类河汉，垂象满中州。



   卷127_5 【三月三日曲江侍宴应制】王维 

万乘亲斋祭，千官喜豫游。奉迎从上苑，祓禊向中流。
草树连容卫，山河对冕旒。画旗摇浦溆，春服满汀洲。
仙籞龙媒下，神皋凤跸留。从今亿万岁，天宝纪春秋。



   卷127_6 【奉和圣制重阳节宰臣及群官上寿应制】王维 

四海方无事，三秋大有年。百生无此日，万寿愿齐天。
芍药和金鼎，茱萸插玳筵。玉堂开右个，天乐动宫悬。
御柳疏秋景，城鸦拂曙烟。无穷菊花节，长奉柏梁篇。



   卷127_7 【三月三日勤政楼侍宴应制】王维 

彩仗连宵合，琼楼拂曙通。年光三月里，宫殿百花中。
不数秦王日，谁将洛水同。酒筵嫌落絮，舞袖怯春风。
天保无为德，人欢不战功。仍临九衢宴，更达四门聪。



   卷127_8 【奉和圣制十五夜然灯继以酺宴应制】王维 

上路笙歌满，春城漏刻长。游人多昼日，明月让灯光。
鱼钥通翔凤，龙舆出建章。九衢陈广乐，百福透名香。
仙伎来金殿，都人绕玉堂。定应偷妙舞，从此学新妆。
奉引迎三事，司仪列万方。愿将天地寿，同以献君王。


   卷127_9 【奉和圣制幸玉真公主山庄因题石壁十韵之作应制】王维 

碧落风烟外，瑶台道路赊。如何连帝苑，别自有仙家。
此地回鸾驾，缘谿转翠华。洞中开日月，窗里发云霞。
庭养冲天鹤，溪流上汉查。种田生白玉，泥灶化丹砂。
谷静泉逾响，山深日易斜。御羹和石髓，香饭进胡麻。
大道今无外，长生讵有涯。还瞻九霄上，来往五云车。 

   卷127_10 【春日直门下省早朝（时为右补阙）】王维 

骑省直明光，鸡鸣谒建章。遥闻侍中珮，闇识令君香。
玉漏随铜史，天书拜夕郎。旌旗映阊阖，歌吹满昭阳。
官舍梅初紫，宫门柳欲黄。愿将迟日意，同与圣恩长。 

   卷127_11 【和仆射晋公扈从温汤（时为右补阙）】王维 

天子幸新丰，旌旗渭水东。寒山天仗外，温谷幔城中。
奠玉群仙座，焚香太乙宫。出游逢牧马，罢猎见非熊。
上宰无为化，明时太古同。灵芝三秀紫，陈粟万箱红。
王礼尊儒教，天兵小战功。谋犹归哲匠，词赋属文宗。
司谏方无阙，陈诗且未工。长吟吉甫颂，朝夕仰清风。


   卷127_12 【和宋中丞夏日游福贤观天长寺寺即陈左相宅所施之作】王维 

已相殷王国，空馀尚父谿。钓矶开月殿，筑道出云梯。
积水浮香象，深山鸣白鸡。虚空陈伎乐，衣服制虹霓。
墨点三千界，丹飞六一泥。桃源勿遽返，再访恐君迷。


   卷127_13 【和陈监四郎秋雨中思从弟据】王维 

袅袅秋风动，凄凄烟雨繁。声连鳷鹊观，色暗凤凰原。
细柳疏高阁，轻槐落洞门。九衢行欲断，万井寂无喧。
忽有愁霖唱，更陈多露言。平原思令弟，康乐谢贤昆。
逸兴方三接，衰颜强七奔。相如今老病，归守茂陵园。



   卷127_14 【上张令公】王维 

珥笔趋丹陛，垂珰上玉除。步檐青琐闼，方幰画轮车。
市阅千金字，朝闻五色书。致君光帝典，荐士满公车。
伏奏回金驾，横经重石渠。从兹罢角牴，且复幸储胥。
天统知尧后，王章笑鲁初。匈奴遥俯伏，汉相俨簪裾。
贾生非不遇，汲黯自堪疏。学易思求我，言诗或起予。
当从大夫后，何惜隶人馀。 

   卷127_15 【赠焦道士】王维 

海上游三岛，淮南预八公。坐知千里外，跳向一壶中。
缩地朝珠阙，行天使玉童。饮人聊割酒，送客乍分风。
天老能行气，吾师不养空。谢君徒雀跃，无可问鸿濛。


   卷127_16 【赠东岳焦炼师】王维 

先生千岁馀，五岳遍曾居。遥识齐侯鼎，新过王母庐。
不能师孔墨，何事问长沮。玉管时来凤，铜盘即钓鱼。
竦身空里语，明目夜中书。自有还丹术，时论太素初。
频蒙露版诏，时降软轮车。山静泉逾响，松高枝转疏。
支颐问樵客，世上复何如。



   卷127_17 【送秘书晁监还日本国】王维 

积水不可极，安知沧海东。九州何处远，万里若乘空。
向国唯看日，归帆但信风。鳌身映天黑，鱼眼射波红。
乡树扶桑外，主人孤岛中。别离方异域，音信若为通。 

   卷127_18 【送祢郎中】王维 

东郊春草色，驱马去悠悠。况复乡山外，猿啼湘水流。
岛夷传露版，江馆候鸣驺。卉服为诸吏，珠官拜本州。
孤莺吟远墅，野杏发山邮。早晚方归奏，南中才忌秋。 

   卷127_19 【送李太守赴上洛】王维 

商山包楚邓，积翠蔼沉沉。驿路飞泉洒，关门落照深。
野花开古戍，行客响空林。板屋春多雨，山城昼欲阴。
丹泉通虢略，白羽抵荆岑。若见西山爽，应知黄绮心。 

   卷127_20 【送熊九赴任安阳】王维 

魏国应刘后，寂寥文雅空。漳河如旧日，之子继清风。
阡陌铜台下，闾阎金虎中。送车盈灞上，轻骑出关东。
相去千馀里，西园明月同。



   卷127_21 【山中示弟】王维 

山林吾丧我，冠带尔成人。莫学嵇康懒，且安原宪贫。
山阴多北户，泉水在东邻。缘合妄相有，性空无所亲。
安知广成子，不是老夫身。



   卷127_22 【青龙寺昙璧上人兄院集】王维 

高处敞招提，虚空讵有倪。坐看南陌骑，下听秦城鸡。
眇眇孤烟起，芊芊远树齐。青山万井外，落日五陵西。
眼界今无染，心空安可迷。



   卷127_23 【济州过赵叟家宴】王维 

虽与人境接，闭门成隐居。道言庄叟事，儒行鲁人馀。
深巷斜晖静，闲门高柳疏。荷锄修药圃，散帙曝农书。
上客摇芳翰，中厨馈野蔬。夫君第高饮，景晏出林闾。 

   卷127_24 【春过贺遂员外药园】王维 

前年槿篱故，新作药栏成。香草为君子，名花是长卿。
水穿盘石透，藤系古松生。画畏开厨走，来蒙倒屣迎。
蔗浆菰米饭，蒟酱露葵羹。颇识灌园意，於陵不自轻。 

   卷127_25 【过卢四员外宅看饭僧共题七韵】王维 

三贤异七贤，青眼慕青莲。乞饭从香积，裁衣学水田。
上人飞锡杖，檀越施金钱。趺坐檐前日，焚香竹下烟。
寒空法云地，秋色净居天。身逐因缘法，心过次第禅。
不须愁日暮，自有一灯然。 

   卷127_26 【河南严尹弟见宿弊庐访别人赋十韵】王维 

上客能论道，吾生学养蒙。贫交世情外，才子古人中。
冠上方簪豸，车边已画熊。拂衣迎五马，垂手凭双童。
花醥和松屑，茶香透竹丛。薄霜澄夜月，残雪带春风。
古壁苍苔黑，寒山远烧红。眼看东候别，心事北川同。
为学轻先辈，何能访老翁。欲知今日后，不乐为车公。



   卷127_27 【投道一师兰若宿】王维 

一公栖太白，高顶出风烟。梵流诸壑遍，花雨一峰偏。
迹为无心隐，名因立教传。鸟来远语法，客去更安禅。
昼涉松路尽，暮投兰若边。洞房隐深竹，清夜闻遥泉。
向是云霞里，今成枕席前。岂唯暂留宿，服事将穷年。 

   卷127_28 【游化感寺】王维 

翡翠香烟合，琉璃宝地平。龙宫连栋宇，虎穴傍檐楹。
谷静唯松响，山深无鸟声。琼峰当户拆，金涧透林明。
郢路云端迥，秦川雨外晴。雁王衔果献，鹿女踏花行。
抖擞辞贫里，归依宿化城。绕篱生野蕨，空馆发山樱。
香饭青菰米，嘉蔬绿笋茎。誓陪清梵末，端坐学无生。


   卷127_29 【游悟真寺（一作王缙诗）】王维 

闻道黄金地，仍开白玉田。掷山移巨石，咒岭出飞泉。
猛虎同三径，愁猿学四禅。买香然绿桂，乞火踏红莲。
草色摇霞上，松声泛月边。山河穷百二，世界接三千。
梵宇聊凭视，王城遂渺然。灞陵才出树，渭水欲连天。
远县分诸郭，孤村起白烟。望云思圣主，披雾隐群贤。
薄宦惭尸素，终身拟尚玄。谁知草庵客，曾和柏梁篇。



   卷127_30 【与苏卢二员外期游方丈寺而苏不至，因有是作】王维 

共仰头陀行，能忘世谛情。回看双凤阙，相去一牛鸣。
法向空林说，心随宝地平。手巾花氎净，香帔稻畦成。
闻道邀同舍，相期宿化城。安知不来往，翻得似无生。



   卷127_31 【晓行巴峡】王维 

际晓投巴峡，馀春忆帝京。晴江一女浣，朝日众鸡鸣。
水国舟中市，山桥树杪行。登高万井出，眺迥二流明。
人作殊方语，莺为故国声。赖多山水趣，稍解别离情。



   卷127_32 【清如玉壶冰（京兆府试，时年十九）】王维 

玉壶何用好，偏许素冰居。未共销丹日，还同照绮疏。
抱明中不隐，含净外疑虚。气似庭霜积，光言砌月馀。
晓凌飞鹊镜，宵映聚萤书。若向夫君比，清心尚不如。



   卷127_33 【赋得秋日悬清光】王维 

寥廓凉天静，晶明白日秋。圆光含万象，碎影入闲流。
迥与青冥合，遥同江甸浮。昼阴殊众木，斜影下危楼。
宋玉登高怨，张衡望远愁。馀辉如可托，云路岂悠悠。



   卷127_34 【东谿玩月（一作王昌龄诗）】王维 

月从断山口，遥吐柴门端。万木分空霁，流阴中夜攒。
光连虚象白，气与风露寒。谷静秋泉响，岩深青霭残。
清灯入幽梦，破影抱空峦。恍惚琴窗里，松谿晓思难。



   卷127_35 【田家】王维 

旧谷行将尽，良苗未可希。老年方爱粥，卒岁且无衣。
雀乳青苔井，鸡鸣白板扉。柴车驾羸牸，草屩牧豪豨。
夕雨红榴拆，新秋绿芋肥。饷田桑下憩，旁舍草中归。
住处名愚谷，何烦问是非。 

   卷127_36 【沈十四拾遗新竹生读经处同诸公之作】王维 

闲居日清静，修竹自檀栾。嫩节留馀箨，新业出旧阑。
细枝风响乱，疏影月光寒。乐府裁龙笛，渔家伐钓竿。
何如道门里，青翠拂仙坛。 

   卷127_37 【杂诗】王维 

朝因折杨柳，相见洛阳隅。楚国无如妾，秦家自有夫。
对人传玉腕，映烛解罗襦。人见东方骑，皆言夫婿殊。
持谢金吾子，烦君提玉壶。 

   卷127_38 【哭褚司马】王维 

妄识皆心累，浮生定死媒。谁言老龙吉，未免伯牛灾。
故有求仙药，仍馀遁俗杯。山川秋树苦，窗户夜泉哀。
尚忆青骡去，宁知白马来。汉臣修史记，莫蔽褚生才。


   卷127_39 【过沈居士山居哭之】王维 

杨朱来此哭，桑扈返于真。独自成千古，依然旧四邻。
闲檐喧鸟鹊，故榻满埃尘。曙月孤莺啭，空山五柳春。
野花愁对客，泉水咽迎人。善卷明时隐，黔娄在日贫。
逝川嗟尔命，丘井叹吾身。前后徒言隔，相悲讵几晨。



   卷127_40 【哭祖六自虚（时年十八）】王维 

否极尝闻泰，嗟君独不然。悯凶才稚齿，羸疾主中年。
馀力文章秀，生知礼乐全。翰留天帐览，词入帝宫传。
国讶终军少，人知贾谊贤。公卿尽虚左，朋识共推先。
不恨依穷辙，终期济巨川。才雄望羔雁，寿促背貂蝉。
福善闻前录，歼良昧上玄。何辜铩鸾翮，底事碎龙泉。
鵩起长沙赋，麟终曲阜编。域中君道广，海内我情偏。
乍失疑犹见，沉思悟绝缘。生前不忍别，死后向谁宣。
为此情难尽，弥令忆更缠。本家清渭曲，归葬旧茔边。
永去长安道，徒闻京兆阡。旌车出郊甸，乡国隐云天。
定作无期别，宁同旧日旋。候门家属苦，行路国人怜。
送客哀难进，征途泥复前。赠言为挽曲，奠席是离筵。
念昔同携手，风期不暂捐。南山俱隐逸，东洛类神仙。
未省音容间，那堪生死迁。花时金谷饮，月夜竹林眠。
满地传都赋，倾朝看药船。群公咸属目，微物敢齐肩。
谬合同人旨，而将玉树连。不期先挂剑，长恐后施鞭。
为善吾无矣，知音子绝焉。琴声纵不没，终亦继悲弦。 
 
　 
 卷一百二十八 
 
 
--------------------------------------------------------------------------------
 
　 
　

　
    卷128_1 【奉和圣制从蓬莱向兴庆阁道中留春雨中春望之作应制】王维 

渭水自萦秦塞曲，黄山旧绕汉宫斜。銮舆迥出千门柳，
阁道回看上苑花。云里帝城双凤阙，雨中春树万人家。
为乘阳气行时令，不是宸游玩物华。



   卷128_2 【大同殿柱产玉芝龙池上有庆云神光照殿百官共睹…即事】王维 

欲笑周文歌宴镐，遥轻汉武乐横汾。岂知玉殿生三秀，
讵有铜池出五云。陌上尧樽倾北斗，楼前舜乐动南薰。
共欢天意同人意，万岁千秋奉圣君。



   卷128_3 【敕赐百官樱桃（时为文部郎）】王维 

芙蓉阙下会千官，紫禁朱樱出上阑。才是寝园春荐后，
非关御苑鸟衔残。归鞍竞带青丝笼，中使频倾赤玉盘。
饱食不须愁内热，大官还有蔗浆寒。



   卷128_4 【敕借岐王九成宫避暑应教】王维 

帝子远辞丹凤阙，天书遥借翠微宫。隔窗云雾生衣上，
卷幔山泉入镜中。林下水声喧语笑，岩间树色隐房栊。
仙家未必能胜此，何事吹笙向碧空。



   卷128_5 【和贾舍人早朝大明宫之作】王维 

绛帻鸡人送晓筹，尚衣方进翠云裘。九天阊阖开宫殿，
万国衣冠拜冕旒。日色才临仙掌动，香烟欲傍衮龙浮。
朝罢须裁五色诏，佩声归向凤池头。



   卷128_6 【和太常韦主簿五郎温汤寓目之作】王维 

汉主离宫接露台，秦川一半夕阳开。青山尽是朱旗绕，
碧涧翻从玉殿来。新丰树里行人度，小苑城边猎骑回。
闻道甘泉能献赋，悬知独有子云才。



   卷128_7 【苑舍人能书梵字兼达梵音，皆曲尽其妙，戏为之赠】王维 

名儒待诏满公车。才子为郎典石渠。莲花法藏心悬悟，
贝叶经文手自书。楚词共许胜扬马，梵字何人辨鲁鱼。
故旧相望在三事，愿君莫厌承明庐。



   卷128_8 【重酬苑郎中（时为库部员外）】王维 

何幸含香奉至尊，多惭未报主人恩。草木尽能酬雨露，
荣枯安敢问乾坤。仙郎有意怜同舍，丞相无私断扫门。
扬子解嘲徒自遣，冯唐已老复何论。



   卷128_9 【酬郭给事】王维 

洞门高阁霭馀辉，桃李阴阴柳絮飞。禁里疏钟官舍晚，
省中啼鸟吏人稀。晨摇玉佩趋金殿，夕奉天书拜琐闱。
强欲从君无那老，将因卧病解朝衣。



   卷128_10 【出塞（时为御史监察塞上作）】王维 

居延城外猎天骄，白草连山野火烧。暮云空碛时驱马，
秋日平原好射雕。护羌校尉朝乘障，破虏将军夜渡辽。
玉靶角弓珠勒马，汉家将赐霍嫖姚。



   卷128_11 【既蒙宥罪旋复拜官伏感圣恩窃书鄙意兼奉简新…等诸公】王维 

忽蒙汉诏还冠冕，始觉殷王解网罗。日比皇明犹自暗，
天齐圣寿未云多。花迎喜气皆知笑，鸟识欢心亦解歌。
闻道百城新佩印，还来双阙共鸣珂。



   卷128_12 【送方尊师归嵩山】王维 

仙官欲往九龙潭，旄节朱幡倚石龛。山压天中半天上，
洞穿江底出江南。瀑布杉松常带雨，夕阳苍翠忽成岚。
借问迎来双白鹤，已曾衡岳送苏耽。



   卷128_13 【送杨少府贬郴州】王维 

明到衡山与洞庭，若为秋月听猿声。愁看北渚三湘远，
恶说南风五两轻。青草瘴时过夏口，白头浪里出湓城。
长沙不久留才子，贾谊何须吊屈平。



   卷128_14 【过乘如禅师萧居士嵩丘兰若】王维 

无著天亲弟与兄，嵩丘兰若一峰晴。食随鸣磬巢乌下，
行踏空林落叶声。迸水定侵香案湿，雨花应共石床平。
深洞长松何所有，俨然天竺古先生。



   卷128_15 【春日与裴迪过新昌里访吕逸人不遇】王维 

桃源一向绝风尘，柳市南头访隐沦。到门不敢题凡鸟，
看竹何须问主人。城上青山如屋里，东家流水入西邻。
闭户著书多岁月，种松皆老作龙鳞。



   卷128_16 【酌酒与裴迪】王维 

酌酒与君君自宽，人情翻覆似波澜。白首相知犹按剑，
朱门先达笑弹冠。草色全经细雨湿，花枝欲动春风寒。
世事浮云何足问，不如高卧且加餐。



   卷128_17 【辋川别业】王维 

不到东山向一年，归来才及种春田。雨中草色绿堪染，
水上桃花红欲然。优娄比丘经论学，伛偻丈人乡里贤。
披衣倒屣且相见，相欢语笑衡门前。



   卷128_18 【早秋山中作】王维 

无才不敢累明时，思向东谿守故篱。岂厌尚平婚嫁早，
却嫌陶令去官迟。草间蛩响临秋急，山里蝉声薄暮悲。
寂寞柴门人不到，空林独与白云期。



   卷128_19 【积雨辋川庄作（一作秋归辋川庄作）】王维 

积雨空林烟火迟，蒸藜炊黍饷东菑。漠漠水田飞白鹭，
阴阴夏木啭黄鹂。山中习静观朝槿，松下清斋折露葵。
野老与人争席罢，海鸥何事更相疑。



   卷128_20 【听百舌鸟】王维 

上兰门外草萋萋，未央宫中花里栖。亦有相随过御苑，
不知若个向金堤。入春解作千般语，拂曙能先百鸟啼。
万户千门应觉晓，建章何必听鸣鸡。



   卷128_21 【息夫人（时年二十）】王维 

莫以今时宠，难忘旧日恩。看花满眼泪，不共楚王言。



   卷128_22 【班婕妤三首】王维 

玉窗萤影度，金殿人声绝。秋夜守罗帷，孤灯耿不灭。

宫殿生秋草，君王恩幸疏。那堪闻凤吹，门外度金舆。
怪来妆阁闭，朝下不相迎。总向春园里，花间笑语声。



   卷128_23 【辋川集•孟城坳】王维 

新家孟城口，古木馀衰柳。来者复为谁，空悲昔人有。



   卷128_24 【辋川集•华子冈】王维 

飞鸟去不穷，连山复秋色。上下华子冈，惆怅情何极。



   卷128_25 【辋川集•文杏馆】王维 

文杏裁为梁，香茅结为宇。不知栋里云，去作人间雨。



   卷128_26 【辋川集•斤竹岭】王维 

檀栾映空曲，青翠漾涟漪。暗入商山路，樵人不可知。



   卷128_27 【辋川集•鹿柴】王维 

空山不见人，但闻人语响。返景入深林，复照青苔上。



   卷128_28 【辋川集•木兰柴】王维 

秋山敛馀照，飞鸟逐前侣。彩翠时分明，夕岚无处所。



   卷128_29 【辋川集•茱萸沜】王维 

结实红且绿，复如花更开。山中傥留客，置此芙蓉杯。



   卷128_30 【辋川集•宫槐陌】王维 

仄径荫宫槐，幽阴多绿苔。应门但迎扫，畏有山僧来。



   卷128_31 【辋川集•临湖亭】王维 

轻舸迎上客，悠悠湖上来。当轩对尊酒，四面芙蓉开。



   卷128_32 【辋川集•南垞】王维 

轻舟南垞去，北垞淼难即。隔浦望人家，遥遥不相识。



   卷128_33 【辋川集•欹湖】王维 

吹箫凌极浦，日暮送夫君。湖上一回首，青山卷白云。



   卷128_34 【辋川集•柳浪】王维 

分行接绮树，倒影入清漪。不学御沟上，春风伤别离。



   卷128_35 【辋川集•栾家濑】王维 

飒飒秋雨中，浅浅石溜泻。跳波自相溅，白鹭惊复下。



   卷128_36 【辋川集•金屑泉】王维 

日饮金屑泉，少当千馀岁。翠凤翊文螭，羽节朝玉帝。



   卷128_37 【辋川集•白石滩】王维 

清浅白石滩，绿蒲向堪把。家住水东西，浣纱明月下。



   卷128_38 【辋川集•北垞】王维 

北垞湖水北，杂树映朱阑。逶迤南川水，明灭青林端。



   卷128_39 【辋川集•竹里馆】王维 

独坐幽篁里，弹琴复长啸。深林人不知，明月来相照。



   卷128_40 【辋川集•辛夷坞】王维 

木末芙蓉花，山中发红萼。涧户寂无人，纷纷开且落。



   卷128_41 【辋川集•漆园】王维 

古人非傲吏，自阙经世务。偶寄一微官，婆娑数株树。



   卷128_42 【辋川集•椒园】王维 

桂尊迎帝子，杜若赠佳人。椒浆奠瑶席，欲下云中君。



   卷128_43 【皇甫岳云溪杂题五首•鸟鸣涧】王维 

人闲桂花落，夜静春山空。月出惊山鸟，时鸣春涧中。



   卷128_44 【皇甫岳云溪杂题五首•莲花坞】王维 

日日采莲去，洲长多暮归。弄篙莫溅水，畏湿红莲衣。



   卷128_45 【皇甫岳云溪杂题五首•鸬鹚堰】王维 

乍向红莲没，复出清蒲飏。独立何褵褷，衔鱼古查上。



   卷128_46 【皇甫岳云溪杂题五首•上平田】王维 

朝耕上平田，暮耕上平田。借问问津者，宁知沮溺贤。



   卷128_47 【皇甫岳云溪杂题五首•萍池】王维 

春池深且广，会待轻舟回。靡靡绿萍合，垂杨扫复开。



   卷128_48 【答裴迪辋口遇雨忆终南山之作】王维 

淼淼寒流广，苍苍秋雨晦。君问终南山，心知白云外。



   卷128_49 【山中寄诸弟妹】王维 

山中多法侣，禅诵自为群。城郭遥相望，唯应见白云。



   卷128_50 【闻裴秀才迪吟诗因戏赠】王维 

猿吟一何苦，愁朝复悲夕。莫作巫峡声，肠断秋江客。



   卷128_51 【赠韦穆十八】王维 

与君青眼客，共有白云心。不向东山去，日令春草深。



   卷128_52 【送别（一作山中送别，一作送友）】王维 

山中相送罢，日暮掩柴扉。春草明年绿，王孙归不归。



   卷128_53 【临高台送黎拾遗】王维 

相送临高台，川原杳何极。日暮飞鸟还，行人去不息。



   卷128_54 【别辋川别业】王维 

依迟动车马，惆怅出松萝。忍别青山去，其如绿水何。



   卷128_55 【崔九弟欲往南山马上口号与别】王维 

城隅一分手，几日还相见。山中有桂花，莫待花如霰。



   卷128_56 【题友人云母障子（时年十五）】王维 

君家云母障，时向野庭开。自有山泉入，非因采画来。



   卷128_57 【红牡丹】王维 

绿艳闲且静，红衣浅复深。花心愁欲断，春色岂知心。



   卷128_58 【左掖梨花（一作海棠。与丘为、皇甫冉同作）】王维 

闲洒阶边草，轻随箔外风。黄莺弄不足，衔入未央宫。



   卷128_59 【菩提寺禁口号又示裴迪】王维 

安得舍罗网，拂衣辞世喧。悠然策藜杖，归向桃花源。



   卷128_60 【杂诗三首】王维 

家住孟津河，门对孟津口。常有江南船，寄书家中否。

君自故乡来，应知故乡事。来日绮窗前，寒梅著花未。
已见寒梅发，复闻啼鸟声。心心视春草，畏向阶前生。



   卷128_61 【崔兴宗写真咏】王维 

画君年少时，如今君已老。今时新识人，知君旧时好。



   卷128_62 【山茱萸】王维 

朱实山下开，清香寒更发。幸与丛桂花，窗前向秋月。



   卷128_63 【相思】王维 

红豆生南国，秋来发故枝。愿君多采撷，此物最相思。



   卷128_64 【书事】王维 

轻阴阁小雨，深院昼慵开。坐看苍苔色，欲上人衣来。



   卷128_65 【哭孟浩然（时为殿中侍御史，知南选，至襄阳有作）】王维 

故人不可见，汉水日东流。借问襄阳老，江山空蔡州。



   卷128_66 【阙题二首】王维 

荆谿白石出，天寒红叶稀。山路元无雨，空翠湿人衣。

相看不忍发，惨淡暮潮平。语罢更携手，月明洲渚生。


   卷128_67 【田园乐七首（一作辋川六言，第六首一作皇甫曾诗）】王维 

厌见千门万户，经过北里南邻。
官府鸣珂有底，崆峒散发何人。

再见封侯万户，立谈赐璧一双。
讵胜耦耕南亩，何如高卧东窗。

采菱渡头风急，策杖林西日斜。
杏树坛边渔父，桃花源里人家。

萋萋春草秋绿，落落长松夏寒。
牛羊自归村巷，童稚不识衣冠。

山下孤烟远村，天边独树高原。
一瓢颜回陋巷，五柳先生对门。

桃红复含宿雨，柳绿更带朝烟。
花落家童未扫，莺啼山客犹眠。

酌酒会临泉水，抱琴好倚长松。
南园露葵朝折，东谷黄粱夜舂。



   卷128_68 【少年行四首】王维 

新丰美酒斗十千，咸阳游侠多少年。
相逢意气为君饮，系马高楼垂柳边。

出身仕汉羽林郎，初随骠骑战渔阳。
孰知不向边庭苦，纵死犹闻侠骨香。

一身能擘两雕弧，虏骑千重只似无。
偏坐金鞍调白羽，纷纷射杀五单于。

汉家君臣欢宴终，高议云台论战功。
天子临轩赐侯印，将军佩出明光宫。



   卷128_69 【赠裴旻将军】王维 

腰间宝剑七星文，臂上雕弓百战勋。
见说云中擒黠虏，始知天上有将军。



   卷128_70 【九月九日忆山东兄弟（时年十七）】王维 

独在异乡为异客，每逢佳节倍思亲。
遥知兄弟登高处，遍插茱萸少一人。



   卷128_71 【送王尊师归蜀中拜扫】王维 

大罗天上神仙客，濯锦江头花柳春。
不为碧鸡称使者，唯令白鹤报乡人。



   卷128_72 【渭城曲（一作送元二使安西）】王维 

渭城朝雨浥轻尘，客舍青青杨柳春。
劝君更尽一杯酒，西出阳关无故人。



   卷128_73 【齐州送祖二（一作送别）】王维 

送君南浦泪如丝，君向东州使我悲。
为报故人憔悴尽，如今不似洛阳时。



   卷128_74 【送韦评事】王维 

欲逐将军取右贤，沙场走马向居延。
遥知汉使萧关外，愁见孤城落日边。



   卷128_75 【灵云池送从弟】王维 

金杯缓酌清歌转，画舸轻移艳舞回。
自叹鶺鴒临水别，不同鸿雁向池来。



   卷128_76 【送沈子归江东（一作送沈子福之）】王维 

杨柳渡头行客稀，罟师荡桨向临圻。
唯有相思似春色，江南江北送君归。



   卷128_77 【与卢员外象过崔处士兴宗林亭】王维 

绿树重阴盖四邻，青苔日厚自无尘。
科头箕踞长松下，白眼看他世上人。



   卷128_78 【寒食汜上作（一作途中口号）】王维 

广武城边逢暮春，汶阳归客泪沾巾。
落花寂寂啼山鸟，杨柳青青渡水人。



   卷128_79 【戏题辋川别业】王维 

柳条拂地不须折，松树披云从更长。
藤花欲暗藏猱子，柏叶初齐养麝香。



   卷128_80 【戏题盘石】王维 

可怜盘石临泉水，复有垂杨拂酒杯。
若道春风不解意，何因吹送落花来。



   卷128_81 【寄河上段十六】王维 

与君相见即相亲，闻道君家在孟津。
为见行舟试借问，客中时有洛阳人。



   卷128_82 【菩提寺禁裴迪来相看说逆贼等凝碧池上作音乐…示裴迪】王维 

万户伤心生野烟，百僚何日更朝天。
秋槐叶落空宫里，凝碧池头奏管弦。



   卷128_83 【凉州赛神（时为节度判官，在凉州作）】王维 

凉州城外少行人，百尺峰头望虏尘。
健儿击鼓吹羌笛，共赛城东越骑神。



   卷128_84 【戏嘲史寰】王维 

清风细雨湿梅花，骤马先过碧玉家。
正值楚王宫里至，门前初下七香车。



   卷128_85 【叹白发】王维 

宿昔朱颜成暮齿，须臾白发变垂髫。
一生几许伤心事，不向空门何处销。



   卷128_86 【伊州歌】王维 

清风明月苦相思，荡子从戎十载馀。
征人去日殷勤嘱，归雁来时数附书。



   卷128_87 【送殷四葬（一作哭殷遥）】王维 

送君返葬石楼山，松柏苍苍宾驭还。
埋骨白云长已矣，空馀流水向人间。



   卷128_88 【疑梦】王维 

莫惊宠辱空忧喜，莫计恩雠浪苦辛。
黄帝孔丘何处问，安知不是梦中身。



   卷128_89 【句】王维 

人家在仙掌，云气欲生衣。
（见《董逌画跋》、《杨慎诗话补遗》）


 



